+++
title = "१"

+++

(१.१)

**॥ १.१.१ ॥**

सत्यं ज्ञानम् अनन्तं ब्रह्म शिवादि-स्तुतं भजद्-रूपम् ।

गोविन्दं तम् अचिन्त्यं हेतुम् अदोषं नमस्यामः ॥

सूत्रांशुभिस् तमांसि व्युदस्य वस्तूनि यः परीक्ष्यते ।

स जयति सात्यवतेयो हरिर् अनुवृत्तो नत-प्रेष्ठः ॥

द्वापरे वेदेषु समुत्सन्नेषु सङ्कीर्ण-प्रज्ञैर् ब्रह्मादिभिर् अभ्यर्थितो भगवान् पुरुषोत्तमः कृष्ण-द्वैपायनः सन् तान् उद्धृत्य विबभाज । तद् अर्थ-निर्णेत्रीं चतु-लक्षणीं ब्रह्म-मीमांसाविश्चकार इत्य् अस्ति कथा स्कान्दी । वेदेषु खलु कर्मणे निखिल-पुमर्थ-हेतुत्वं विष्णोस् तु कर्माङ्गत्वम्, स्वर्गादेः कर्म-फलस्य नित्यत्वं, जीवस्य प्रकृतेश् च स्वतः कर्तृत्वम् । परिच्छिन्नस्य प्रतिबिम्बस्य भ्रान्तस्य वा ब्रह्मण एव जीवत्वम् । चिन्-मात्र-ब्रह्मात्मकत्व-धी-मात्राद् एवास्य जीवस्य संसृति-विनिवृत्तिर् इत्य् आपाततो दुर्मतिभिः प्रतीयन्ते । तान् इमान् पूर्व-पक्षान् विधाय परस्य विष्णोर् इह स्वान्तन्त्र्य-सर्व-कर्तृत्व-सार्वज्ञ्य-पुमर्थत्वादि-धर्मक-विज्ञान-स्वरूपत्वं निरूप्यते । 

तथा हि, ईश्वर-जीव-प्रकृति-काल-कर्माणि पञ्च-तत्त्वानि श्रूयन्ते । तेषु विभु-चैतन्यम् ईश्वरः । अणु-चैतन्यं तु जीवः । नित्य-ज्ञानादि-गुणकत्वम् अस्मद्-अर्थत्वं चोभयत्र । ज्ञानस्य ज्ञातृत्वं प्रकाशस्य स्व-प्रकाशकत्ववद् अविरुद्धम् । तत्रेश्वरः स्वतन्त्रः स्वरूप-शक्तिमान् प्रवेश-नियमनाभ्यां जगद् विदधत् क्षेत्रज्ञ-भोगापवर्गो वितनोति । एकोऽपि बहु-भावेनाभिन्नोऽपि गुण-गुणि-भावेन च विद्वत्-प्रतीतेर् विषयोऽव्यक्तोऽपि भक्ति-व्यङ्ग एक-रसः प्रयच्छति चित्-सुखं स्वरूपम् । 

जीवात्मानस् त्व् अनेकावस्था बहवः । परेश-वैमुख्यात् तेषां बन्धस् तत्-सान्मुख्यात् तु तत्-स्वरूप-तद्-गुण-वरण-रूप-द्विविध-बन्ध-विनिवृत्तिस् तत्-स्वरूपादि-साक्षात्-कृतिः । 

प्रकृतिः सत्त्वादि-गुण-साम्यावस्था तमो-मायादि-शब्द-वाच्या तद्-ईक्षणावाप्त-सामर्थ्या विचित्र-जगज्-जननी । कालस् तु भूत-भविष्यद्-वर्तमान-युगपच्-चिर-क्षिप्रादि-व्यवहार-हेतुः क्षणादि-परार्धान्तश्-चक्रवत् परिवर्तमानः प्रलय-सर्ग-निमित्त-भूतो जङ्द-द्रव्य-विशेषः । ईश्वरादयश् चत्वारोऽर्था नित्याः—नित्यो नित्यानां चेतनश् चेतनानाम् इति, गौर् अनाद्य्-अनन्तवती इति, सद् एव सय्म्येदम् अग्र आसीत् इति श्रुतेः । जीवादयस् तु तद्-वश्याश् च –
> स विश्व-कृद् विश्वविद् आत्म-योनिर् 
> ज्ञः काल-कारो गुणी सर्व-विद्यः ।
> प्रधान-क्षेत्रज्ञ-पतिर् गुणेशः 
> संसार-मोक्ष-स्थिति-बन्ध-हेतुः ॥ इति श्वेताश्वतर-वचनात् ।

कर्म च जडम् अदृष्टादि-शब्द-व्यपदेश्यम् अनादि विनाशि च भवति । चतुर्णाम् एषां ब्रह्म-शक्तित्वाद् एकं शक्तिमद्-ब्रह्मेत्य् अद्वैत-वाक्येऽपि सङ्गतिर् इतीमेऽर्थाश् चतुर्लक्षण्याम् अस्यां यथास्थलं प्रकाश्यन्ते । लक्षणान्य् अध्यायाः । तद्-अर्थात्मके श्री-भागवते विव्रियते । 
> भक्ति-योगेन मनसि सम्यक् प्रणिहिते ऽमले ।
> अपश्यत् पुरुषं पूर्णं मायां च तद्-अपाश्रयम् ॥ 
> यया सम्मोहितो जीव आत्मानं त्रि-गुणात्मकम् ।
> परो ऽपि मनुते ऽनर्थं तत्-कृतं चाभिपद्यते ॥
> अनर्थोपशमं साक्षाद् भक्ति-योगम् अधोक्षजे ।
> लोकस्याजानतो विद्वांश् चक्रे सात्वत-संहिताम् ॥ [भा।पु। १.७.४-६] इति ।
> द्रव्यं कर्म च कालश् च स्वभावो जीव एव च ।
> यद्-अनुग्रहतः सन्ति न सन्ति यद्-उपेक्षया ॥ इति चैवम् आदिभिः ।

अस्य सूत्रार्थ्यत्वं च स्मर्यते—अर्थोऽयं ब्रह्म-सूत्राणाम् इति । 

तत्र प्रथमे लक्षणे सर्वेषां वेदानां ब्रह्मणि समन्वयः । द्वितीये सर्व-शास्त्राविरोधः । तृतीये ब्रह्माप्ति-साधनानि । चतुर्थे तु तद्-आप्तिः फलम् इति । यत्र निष्काम-धर्म-निर्मल-चित्तः सत्-प्रसङ्ग-लुब्धः श्रद्धालुः शान्त्य्-आदिमान् अधिकारी । सम्बन्धो वाच्य-वाचक-भावः । विषयो निरवद्यो विशुद्धानन्त-गुण-गणोऽचिन्त्यानन्त-शक्तिः सच्-चिद्-आनन्दः पुरुषोत्तमः । प्रयोजनं त्व् अशेष-दोष-विनाश-पुरःसरस् तत्-साक्षात्कार इत्य् उपरि स्पष्टं भावि ।

यस्यां खलु विषय-संशय-पूर्वपक्ष-सिद्धान्त-सङ्गति-भेदात् पञ्च न्यायाङ्गानि भवन्ति । न्यायोऽधिकरणात् । विषयो विचार-योग-वाक्यम् । सङ्गतिर् इह शास्त्रादि-विषयतया बहु-विधाऽपि न वितायते । विषयावगतौ स्वयम् एव विद्योतनात् । 



१। ब्रह्म-जिज्ञासाधिकरणम्

इत्य् एवं स्थिते ब्रह्म-जिज्ञासाधिकरणं त्âवत् प्रवर्तते । यो वै भूमा तत् सुखं नान्यत् सुखम् अस्ति । भूमैव सुखं भूमा त्व् एव विजिज्ञासितव्यः [छा।उ। ७.२५.१] इति । आत्मा वा अरे द्रष्टव्यः श्रोतव्यो मन्तव्यो निदिध्यासितव्यो मैत्रेयि [बृ।आ।उ। २.४.५] इति च श्रूयते । निदिध्यासितव्यो जिज्ञासितव्यः । इति भवति संशयः । अधीत-वेदस्य पुंसो धर्मज्ञस्य ब्रह्म-जिज्ञासा युक्ता न युक्ता वेति ? अपामसोमम् अमृता अभूम, अक्षय्यं ह वै चातुर्मास्य-याजिनः सुकृतं भवतीत्य्-आदिषु धर्मैर् अमृतत्वाक्सय्य-सुखत्व-श्रवणान् न युक्तेति पूर्वस्मिन् पक्षे प्राप्ते भगवान् बादरायणो व्यासः प्रारिप्सितस्य शास्त्रस्यादिमं सूत्रम् इदम् अवतारयति—
> **अथातो ब्रह्म-जिज्ञासा ॥**

अथातः शब्दाव् अत्रानन्तर्य-हेतु-भावयोर् भवतः । अथानन्तरम् अतो ब्रह्म-जिज्ञासा युक्तेत्य् अक्षर-योजना । विधिनाधीत-वेदस्यापाततोऽधिगत-तद्-अर्थस्याश्रम-सत्यादिभिश् च विमृष्ट-सत्त्वस्य लब्ध-तत्त्व-वित्-प्रसङ्गस्याथ तत्-प्रसङ्गानन्तरम् अतः काम्य-कर्माणि परिमितानित्य-फलानि । ब्रह्म-स्वरूपं तु ज्ञान-लभ्यम् अक्षयानन्त-चित्-सुखं नित्य-ज्ञानादि-गुणकं नित्य-सुख-हेतुर् इति प्रत्ययात् काम्य-कर्म-प्रहाण-पुरः सरा चतुर्-लक्सण्या जिज्ञासा युक्तेत्य् अर्थः ।

नन्व् अधीताद् वेदाद् एव तत्-तद्-अवगतिः स्याद् अध्ययनस्यार्थावबोधन-पर्यन्तत्वात् । ततस् तत्-प्रहाणे तद्-उपासने च धीः प्रवर्तते । किम् अनया चतुर्-लक्षण्येन चेद्, उच्यते । आपाततः प्रतीताद् अर्थाद् वास्तवाद् अपि संशय-विपर्ययाभ्यां धीर् विभ्रंशते । सोपपत्तिकर्या तया नु अधीतया तावतिवर्त्य परमार्थे तस्मिन्न् असौ स्थिरीभवतीत्य् आवश्यकं तद्-अध्ययनात् । 

अयम् अर्थः । आश्रम-कर्माणि चित्त-शोधकतया ज्ञानाङ्गानि भवन्ति । तम् एतं वेदानुवचनेन ब्राह्मणा विविदिषन्ति यज्ञेन दानेन तपसानशेन [बृ।आ।उ। ४.४।] इति बृहद्-आरण्य-श्रुतेः । सत्य-तपो-जपादीनि च—सत्येन लभ्यस् तपसा ह्य् एष आत्मा सम्यक् ज्ञानेन ब्रह्मचर्येण नित्यम् [मु।उ। ३.१.५] इति मुण्डक-श्रुतेः । 
> जप्येनैव च संसिध्येद् ब्राह्मणो नात्र संशयः ।
> कुर्याद् अन्यन् न वा कुर्यान् मैत्रौ ब्राह्मण उच्यते ॥ [म।स्मृ। २.८७] इत्य्-आदि-स्मृतेश् च ।

तत्त्व-वित् प्रसङ्गः खलु ज्ञान-हेतुः नारदादीनां सनत्-कुमारादि-प्रसङ्गेन ब्रह्म-जिज्ञासा-दर्शनात् । 
> तद् विद्धि प्रणिपातेन परिप्रश्नेन सेवया ।
> उपदेक्ष्यन्ति ते ज्ञानं ज्ञानिनस् तत्त्वदर्शिनः ॥ [गीता ४.३४] इति स्मृतिभ्यश् च ।

काम्य-कर्माण्य् अनित्य-फलानि तद् यथेह कर्म-चित्तो लोकः क्षीयते एवम् एवामुत्र पुण्य-चित्तो लोकः क्षीयते इति छान्दोग्य-श्रुतेः । ब्रह्मैव तु ज्ञानैक-गम्यम् । 
> परीक्ष्य लोकान् कर्म-चितान् ब्रह्मणो 
> निर्वेदम् आयान् नास्त्य् अकृतः कृतेन । 
> तद् विज्ञानार्थं स गुरुम् एवाभिगच्छेत् 
> समित्-पाणिः श्रोत्रियं ब्रह्म-निष्ठम् ॥ इति मुण्डक-श्रुतेः (१.२.१२) ।

अक्षयानन्त-सुखं च सत्यं ज्ञानम् अनन्तं ब्रह्म, आनन्दो ब्रह्मेति व्यजानाद् इति तैत्तिरीयकात् [तै।उ। २.१.१] । नित्य-ज्ञानादि-गुणकं च परास्य शक्तिर् विविधैव श्रूयते स्वाभाविकी ज्ञान-बल-क्रिया च [श्वे।उ। ६.८], सर्वस्य शरणं सुहृत् [श्वे।उ। ३.७], भाव-ग्राह्यम् अनीडाख्यम् [श्वे।उ। ५.१४] इत्य् आदि श्वेताश्वतर-वचनात् । नित्य-सुखदत्वं च, तं पीठस्थं ये तु यजन्ति धीरास् तेषां सुखं शाश्वतं नेतरेषां इति गोपालोपनिषद्-उक्तेः ।

काम्य-कर्मणां हेयता तु तृतीये वक्ष्यते । तथा च साङ्गं स-शिरस्कं च वेदम् अधीत्य तद्-अर्थान् आपाततोऽधिगम्य तत्त्ववित्-प्रसङ्गेन नित्यानित्य-विवेकतोऽनित्य-वितृष्टे नित्य-विशेषावगतये चतुर्लक्षण्यां प्रवर्तत इति । न चात्र कर्म-सम्पत्त्य्-आनन्तर्यं शक्यं वक्तुम्, तद्वताम् अपि सत्सङ्ग-विरहिणां ब्रह्म-जिज्ञासाया अदर्शनात् । तच्-छून्यानाम् अपि सत्याद्-पूतानां सत्-प्रसङ्गिनां दर्शनाच् च । न च नित्यानित्य-विवेकादि साधन-चतुष्टय-सम्पत्त्य्-आनन्तर्यं शक्यं वक्तुम् । प्राक् तस्या दौर्लभ्यात् सत्-प्रसङ्ग-शिक्षा-पर-भाव्यत्वाच् च । तद्-अवाप्त-ज्ञानाः खलु देशिक-भावानुसारिणः स-निष्ठादि-भेदात् त्रिधा भवन्ति । निष्ठया कर्माण्य् आचरन्तः स-निष्ठाः । लोक-सञ्जिघृक्षया तान्य् आचरन्तः परिनिष्ठिताः । ध्यानम् एवानुतिष्ठन्तो निरपेक्षाश् च । सर्वे ह्य् एते ब्रह्म-विद्ययैव स्वभावानुसारि परं ब्रह्म गच्छन्तीत्य् उपर्य् उपरि विशदीभविष्यति ।

ननु –
> ओङ्कारश् चाथ-शब्दश् च द्वाव् एतौ ब्रह्मणः पुरा ।
> कण्ठं भित्त्वा विनिर्जातौ तेन माङ्गलिकाव् उभौ ॥ 

इति स्मृतेर् मङ्गलम् एवाथ-शब्दार्थः । शास्त्रारम्भे हि शिष्टो विघ्न-नाशाय तद् आचरन्तीति चेन् नैवम् । ईश्वरस्य विघ्नाशङ्का-विरहात् । तस्येश्वरस्य तु—कृष्ण-द्वैपायनं व्यासं विद्धि नारायणं प्रभुम् ॥ इति स्मृतेः । तथापि मङ्गलात्मकत्वात् तस्मात् कम्बु-स्वनादिवत् तत् सम्भवेद् इति तेनैव लोकोऽपि सङ्गृहीतः । तस्मात् तादृशस्य पुंसस् तद्-अनन्तरं तज्-जिज्ञासा युक्तेति । अबिन्दु-मस्तको योऽङ्कः सूत्रतो वृत्तितोऽपि सः । द्वि-बिन्दु-मस्तकस् त्व् एव बोध्योऽधिकरणाश्रितः ॥ १ ॥

**ह्द्स्- **१.२.८-११, १.१.१। 
> —ओ)०(ओ—

**॥ १.१.२ ॥**

ननु पूर्वत्र भूम-शब्देन च जीवम् अभुपेत्य ब्रह्म-शब्देनापि तम् एवाह । प्राक् प्राण-प्रक्रियया पति-जायादि-प्रीति-संसूचनया च तस्यैव प्रत्ययत्वात् बृहज्-जाति-जीव-कमलासन-शब्द-राशिष्व् इति ब्रह्म-शब्दस्य च तत्र रूढेर् इत्य् एतां भ्रान्तिं अपनेतुम् आरम्भः । तैत्तिरीयके, भृगुर् वै वारुणिः । वरुणं पितरम् उपससार ।

अधीहि भगवो ब्रह्म इत्य् उपक्रम्य पठन्ते । 

यतो वा इमानि भूतानि जायन्ते । येन जातानि जीवन्ति । यत् प्रयन्त्य् अभिसंविशन्ति । तद् ब्रह्म । तद् विजिज्ञासस्व । इति । इह संशयः । जिज्ञास्यं ब्रह्म जीवः सर्वेश्वरो वेति ? 
> विज्ञानं ब्रह्म चेद् वेद तस्माच् चेन् न प्रमाद्यति । 
> शरीरे पाप्मनो हित्वा सर्वान् कामान् समश्नुते ॥ 

इति तत्रैव जीवेऽपि ब्रह्मत्व-ध्येयत्वादि-श्रवण-दृष्ट-द्वारा भूतोत्पत्त्यादि-हेतुत्व-सम्भवाच् च जीवः स्याद् इति प्राप्ते जिज्ञास्यस्य ब्रह्मणो लक्षणम् आह –
> **जन्माद्य् अस्य यतः ॥**

छान्दोग्ये जान-श्रुतिर् ह पौत्रायणः [छा।उ। ४.१.१] इत्य् आदिर् आख्यायिका श्रूयते । तत्र हंसोक्ति-श्रवणानन्तरं सयुग्वानो रैङ्कस्य सन्निधि-गतेन जानश्रुतिना गो-निष्क-रथान् दर्शयित्वा देवतां पृष्ठो रैङ्क आह अहह हारे त्वा शूद्र तवैव सह गोभिर् अस्त्व् [छा।उ। ४.१.३] इति तं शूद्र-शब्देन सम्बोध्य पुनर् अप्य् आहृत-गो-निष्क-रथ-कन्योपहारं तम् आजहारेमाः शूद्रानेनैव मुखेनालपयिष्यथा [छा।उ। ४.२.५] इत्य् उक्त्वा संवर्ग-विद्याम् उपदिष्टवान् इति वर्ण्यते । इह भवति संशयः । वेद-विद्यायां शूद्रोऽधिक्रियते न वेति । तत्र मनुष्याधिकारोक्तिर् अविशेषात् सामर्थ्यादि-सत्त्वात् शूद्रेति श्रौत-लिङ्गात् पुराणादिषु विदुरादीनां ब्रह्मवित्त्व-दर्शनाच् च सोऽधिक्रियत इति प्राप्तौ ।

ह्द्स्- १.१.१।
> —ओ)०(ओ—

**३। शास्त्र-योनित्वाधिकरणम्  
॥ १.१.३ ॥**
> 
> उपक्रमोपसंहाराव् अभ्यासोऽपूर्वता फलम् ।
> अर्थ-वादोपपत्ती च लिङ्गं तात्पर्य-निर्णये ॥ 

इति यानि शास्त्राणि तात्पर्य-निर्णेतॄणि षड्-विधानि लिङ्गानि स्मृतानि तान्य् अपि द्वैत एव विलोक्यन्ते । तथा हि, श्वेताश्वतराः— द्वा सुपर्णा इत्य् उपक्रमः, अन्यम् ईशम् इत्य् उपसंहारः । तयोर् अन्योऽनश्नन्न् अन्योऽन्यम् ईशम् इत्य् अभ्यासः । ईश्वर-सम्बन्धि-भेदस्य शास्त्रं विना अप्रातेर् अपूर्वता । वीत-शोक इत्य् आदि फलम् । अस्य महिमानम् एति इत्य् आद्य् अर्थ-वादः । अन्योऽनश्नन्न् इत्य् उपत्तिश् चेत्य् एवम् अन्यत्राप्य् एतानि मृग्याणि । 

ननु, फलवत्य् अज्ञातेऽर्थे शास्त्र-तात्पर्यात् तादृशम् अद्वैतं तस्य गोचरः । वैकल्याज् ज्ञातत्वाच् च द्वैतम् न तद्-गोचरः । किन्तु अनूद्यमानम् एव तद् इति चेन् मैवम् । पृथग् आत्मानं प्रेरितारं च मत्वा जुष्टंस् ततस् तेनामृतत्वम् एति इत्य् आदिना श्वेताश्वतरैस् (१.६) तत्र फलस्योक्तेः । विरुद्ध-धर्मावच्छिन्न-प्रतियोगिकतया लोके तस्याज्ञातत्वाच् च । अद्वैतं त्व् अफलम् अस्वीकाराद् अज्ञातं च शश-शृङ्गवद् असत्त्वात् । यानि च तद् अद्वैत-बोधकानि वाक्यानि क्वचिद् वीक्ष्यन्ते तानि तन्-मात्रायत्त-वृत्तिकत्व-तद्-व्याप्यत्वादिभिः शास्त्र-कृतैव सङ्गमयिष्यन्ते । शास्त्र-दृष्ट्या तूपदेशो वामदेववद् इत्य् उपरिष्ठात् ।

अथ जगज्-जन्मादि-हेतुः पुरुषोत्तमोऽविचिन्त्यत्वाद् वेदान्तेनैव बोध्यो न तु तर्कैर् इति वक्तुम् आरम्भः ।
> 
> सच्-चिद्-आनन्द-रूपाय कृष्णायाक्लिष्ट-कारिणे ।
> नमो वेदान्त-वेद्याय गुरवे बुद्धि-साक्षिणे ॥ इति गोपाल-तापयाम् । 
> तत् त्व् औपनिषदं पुरुषं पृच्छामि इति बृहद्-आरण्यके पठ्यते च ।

इह संशयः । उपास्यो हरिर् अनुमानेनोपनिषदा वा वेद्य इति । गौतमाद्यैर् मन्तव्यः इति श्रुत्या चाभ्युपगमाद् अनुमानेन स वेद्य इति प्राप्तेः ।
> **शास्त्र-योनित्वात् ॥**

।क्षतेर्न् एत्य् अतो नेत्य् आकृष्यम् । मुमुक्षुभिर् असौ नानुमेयः । कुतः ? शास्त्रेति । शास्त्रम् उपनिषद् योनिर् बोध-हेतुर् यस्य तत्त्वात् उपनिषद्-बोध्यत्व-श्रवणाद् इत्य् अर्थः । अन्यथौपनिषद्-असमाख्या-विरोधः । मन्तव्य इति श्रुत्या तु स्वानुसारि-तर्को ‘भ्युपगतः । पूर्वापराविरोधेन कोऽर्थोऽत्राभिमतो भवेत् इत्य् आद्यम् ऊहनं तर्कः शुष्क-तर्कं तु वर्जयेत् इत्य् आदि श्रुतेः । गौतमादि-शुष्क-तर्क-हेयत्वं तु वक्ष्यते, तर्काप्रतिष्ठानाद् इति । तस्मात् वेदान्तात् विदित्वासौ ध्येय इति । इदम् एवादुष्टं म्रमा¨¨एअम् इति सूत्रयति । श्रुतेस् तु शब्द-मूलत्वाद् इति । इत्थं च हरेर् आत्म-मूर्तित्वम् अनुभूतेर् अनुभवितृत्वं स्वात्मक-धर्माधिष्ठान-शालित्वं जगत्-कर्तृ निर्विकारत्वं चेत्य् आदि—श्रूयमाण-रूपतया तस्योपासनं सिध्यति । तत्राह न खलु तावद् वेदान्त-वाक्य-गणः प्रयोग-योग्यः सिद्धार्थ-बोधकत्वेन प्रयोजन-शून्यत्वात्, सप्त-द्वीपावसुन्धरेत्य् आदि वाक्यवत् । प्रवृत्ति-निवृत्ति-रूप-साध्यार्थ-बोधकानि वाक्यानि प्रयोजनवत्त्वात् प्रयोग-योग्यानि दृष्टानि । अर्थ-लिप्सुर् नृपं गच्छेत्, मन्दाग्निर् न जलं पिबेत्, इति लोके । सर्व-कामो यजेत, सुरां न पिबेद् इति वेदे च । न हि प्रयोजनम् अनुद्दिश्य वाक्य-प्रयोगः सम्भवति । तच् च प्रवृत्ति-निवृत्ति-साध्येष्टाप्ति-परिहारात्मकम् अवगतम् । ब्रह्म खलु परिनिष्पन्नं वस्तु । तद्-बोधकस्य सत्यं ज्ञानम् अनन्तम् इत्य् आदि-वाक्यस्य तच्-छून्यत्वान् न तद्-योग्यत्वम् । यदि कश्चित् तं प्रयुयुक्षुर् भवेत् तर्हि प्रयोजनवद् वाक्यैक-वाक्यतया तं प्रयुञ्जानस् तस्यापि तद्वत्त्वं ब्रूयात् । तस्मात् क्रतु-देवता-कर्तृ-प्रतिपादनेन तद्वान् तद्-वाक्य-गणस् तद्-योग्यो भवतीति । आह चैवं जैमिनिः । आम्नायस्य क्रियार्थत्वाद् आनर्थक्यम् अतद्-अर्थानां तस्माद् अनित्यत्वम् उच्यते तद्-भूतानां क्रियार्थेन समान्म्नायोऽर्थस्य तन्-निमित्तत्वाद् इति । मैवं भ्रमितव्यम् । प्रवृत्ति-निवृत्ति-बोधकता-विरहेऽपि परम-पुमर्थ-रूप-ब्रह्मास्तित्व-बोधनेनैव तस्य तद्वत्त्वात् निधि-सत्तावबोधक-वाक्यवत् । यथा त्वद्-गृहे निधिर् अस्तीत्य् आप्त-वाक्यात् तत्-प्राप्त्य्-एक-लक्षणः पुम्-अर्थस् तथाक्षयानन्द-चिद्-रूपं निरवद्य-सर्व-सुहृद्-आत्म-प्रदं मद्-अंशि ब्रह्मास्तीति तत्-सत्त्व-प्रत्ययाद् एव स इति न तद्वत्त्व-विरहः । पुत्रस् ते जातो नायं सर्पो रज्जुर् एवेत्य् आदिषु स्वरूप-परेष्व् अपि वाक्येषु हर्ष-भय-निवृत्ति-रूप-फलवत्त्वं दृष्टम् । 

किं च, स्फुटम् अस्य तद्वत्त्वं परिदृश्यते—सत्यं ज्ञानम् अनन्तं ब्रह्म यो वेद निहितं गुहायां सोऽश्नुते सर्वान् कामान् इत्य् आदिषु । न चोक्त-रीत्या क्रिया-परता तस्य शक्या वक्तुं प्रकरण-भेदात् प्रत्युत कर्म-तत्-फल-विगानात् श्रुत-हान्य-श्रुत-कल्पन-प्रसङ्गाच् च । न च निखिल-जगद्-उदयादि-कारणे नित्य-चिद्-वपुष्य् अनन्त-कल्याण-गुण-रत्नाकरे श्रीनिवासे ब्रह्मणि व्युत्पन्नं शास्त्रम् अन्य-परं शक्यं कर्तुम् । प्रमा¨¨नत्वेन स्व-विषयावगति-पर्यवसायित्वात् । न चाम्नायस्येत्य् आदि-न्यायेन जैमिनिना कर्म-परत्वं तस्य समर्थितम् इति वाच्यं तस्य ब्रह्म-निष्ठत्वात् । तस्मात् कर्म-प्रकरण-स्थानां केषाञ्चिद् वाक्यानां स्वाथान् त्यक्त्वैव तत्-परत्वं तेन समर्थितं न त्व् अन्यत् । तस्मात् ब्रह्म-परम् एव तद् इति स्फुटम् ॥३॥

**ह्द्स्- **१०.१६.४४। 
> —ओ)०(ओ—


## ४। समन्वयाधिकरणम्

**॥ १.१.४ ॥**

अथ पूर्वार्थ-दार्ढ्याय ब्रह्मणः सर्व-वेद-वेद्यत्वम् उच्यते । योऽसौ सर्वैर् वेदैर् गीयत इति गोपालोपनिषदि । सर्वे वेदा यत्-पदम् आमनन्ति इति कठ-वल्ल्यां च पठ्यते । तत्र संशयः । सर्व-वेद-वेद्यत्वं विष्णोर् अयुक्तं न वेति । वेदेषु प्रायेण कर्म-विधान-दर्शनात् अयुक्तं तस्य तत् । वृष्टि-पुत्र-स्वर्गादि-फलकानि कारि-रिपुत्रकाम्येष्टि-ज्योतिष्टोमादीनि कर्माणि साङ्गानि सेति-कर्तव्यानि विदधतो वेदा दृश्यन्ते । ते च प्रमाणत्वेन स्व-विषयावगति-पर्यवसायिनो, विष्णु-परतया न शक्या नेतुम् इति प्राप्तेः—
> **तत् तु समन्वयात् ॥**

तु-शब्दः शङ्काच् छेदार्थः । तत्-सर्व-वेद-वेद्यत्वं विष्णोर् उक्तम् । कुतः ? समन्वयात् । अन्वयस् तात्पर्य-लिङ्गम् । समन्वयत्वं सुविचारितत्वम् । सुविमृष्टैर् उपक्रमोपसंहारादिभिः षड्भिर् लिङ्गैस् तत्रैव शास्त्र-तात्पर्यात् स एव तद् वेद्य इत्य् अर्थः । इतरथा कथं योऽसाव् इत्य् आदि-श्रुति-वाक्योपपत्तिः । आह चैवं भगवान् पुण्डरीकाक्षः । वेदैश् च सर्वैर् अहम् एव वेद्यो वेदान्त-विद् वेद-विद् एव चाहम् इति । 
> किं विधत्ते किम् आचष्टे किम् अनूद्य विकल्पयेत् ।
> इत्य् अस्या हृदयं लोके नान्यो मद् वेद कश्चन ।
> मां विधत्ते ऽभिधत्ते मां विकल्प्यापोह्यते त्व् अहम् ॥ [भा।पु। ११.२१.४२-४३] इति वा ।

एतद् उक्तं भवति—साक्षात् परम्पराभ्यां वेदा ब्रह्मणि प्रवर्तन्ते । तत्र स्वरूप-गुण-निरूपणेन ज्ञान-काण्डे साक्षात् कर्म-काण्डे तु ज्ञानाङ्ग-भूत-कर्म-प्रतिपादनेन परम्परयेति मन्यन्ते । तत् त्व् औपनिषदं पुरुषं पृच्छामि, तम् एतं वेदानुवचनेन ब्राह्मणा विविदिषन्ति इत्य् आदि श्रवणात् । वृष्टि-पुत्र-स्वर्गादि-फलक-कर्म-विधायिता तु तेषां रुच्य्-उत्पादनार्थायैव । वृष्ट्य्-आदि-फल-दृष्ट्या तेष्व् अभिजात-रुचेस् तद्-अर्थान् विचारयतो नित्यानित्य-वस्तु-विवेकिनो ब्रह्म-तृष्णा जगद्-वैतृष्णं च स्याद् इति सिद्धं सर्वेषां तेषां ब्रह्म-परत्वम् । कामितस्यैव वृष्ट्य्-आदेः फलत्वेन प्रतीतेर् अकामितोऽसौ न स्यात् । किं च ज्ञानोदयार्था बुद्धि-शुद्धिर् एव भवेत् । तम् एतम् इत्य् आदेर् इति ब्रह्माङ्ग-भूत-देवतार्चनं खलु ब्रह्मार्चनम् एव तत्-फलं तु चित्त-शुद्धिर् एवेत्य् अन्यत् प्राग्वत् ॥४॥

**ह्द्स्- **१.१.१ (जन्माद्यस्य यतोऽन्वयाद् इतरतश् च)। 
> —ओ)०(ओ—

**५। ईक्षतेर् अधिकरणम्  
॥ १.१.५ ॥**

अथोक्त-वक्ष्यमाण-समन्वयोपपत्तये ब्रह्मणोऽवाच्यत्वम् निरस्यते । यतो वाचो निवर्तन्ते अप्राप्य मनसा सह इति तैत्तरीयके । यद्-वाचानभ्युदितं येन वाग् अभ्युपद्यते तद् एव ब्रह्म तद् विद्धि नेदं यद् इदम् उपासत इति केनोपनिषदि च पठ्यते । तत्र संशयः—अशब्दं शब्द-वाच्यं वा ब्रह्मेति ? श्रुति-स्वारस्याद् अशब्दं तत् । अन्यथा स्व-प्रकाशता-हानात् । 
> यतोऽप्राप्य निवर्तन्ते वाचश् च मनसा सह । 
> अहं चान्य इमे देवास् तस्मै भगवते नमः ॥ इति स्मृतेश् च ।

इत्य् एवं प्राप्ते निराकर्तुम् आह—
> **ईक्षतेर् नाशब्दम् ॥**

नास्ति शब्दो वाचको यस्मिन् तद् अशब्दम् । ईदृशं ब्रह्म न भवति । किन्तु शब्द-वाच्यम् एव तत् । कुतः ? ईक्षतेः । तत् त्व् औपनिषदं पुरुषं पृच्छामि इति प्रष्टव्यस्य पुरुषस्य औपनिषद-समाख्यादर्शनाद् इत्य् अर्थः । भावे तिप्-प्रत्ययस् त्व् आर्षः । सर्वे वेदा यत्-पदम् आमनन्ति इत्य् आदि वाक्येभ्यश् च । अशब्दं तु कार्त्स्न्येनाशब्दितत्वात् । दृष्टोऽपि मेरुः कार्त्स्न्येनादर्शनाद् अदृष्टः कथ्यते । अन्यथा यत इति, अप्राप्येति । अनभ्युदितम् इति । तद् एव ब्रह्मेति च व्याकुप्यात् । स्वात्मना वेदेन ज्ञापनं खलु स्व-प्रकाशतया न विरुद्ध्यते । तस्य स्वात्मकत्वं तु उपरि वक्ष्यते । तस्मात् शब्द-वाच्यं ब्रह्म ॥५॥

**ह्द्स्- **१.१.१ (अर्थेष्व् अभिज्ञः स्वराट्)

**॥ १.१.६ ॥**

स्याद् एतत् । वाच्यत्वेनेक्षितः पुरुषः सगुणोऽस्तु तत्र गृहीत-शक्तयो वेदाः शुद्धे पूर्णे वाच्य-लक्षणया पर्यवस्येयुर् इति चेत् तत्राह—
> **गौणश् चेन् नात्म-शब्दात् ॥**

वाच्यत्वेन दृष्टोऽसौ सत्त्वोपाधिको न भवेत् । कुतः ? आत्म-शब्दात् । आत्मैवेदम् अग्र आसीत् पुरुष-विधः इति वाजसेनयके । आत्मा वा इदम् एक एवाग्र आसीत् नान्यत् किञ्चन मिषत् स ईक्षत लोकान् नु सृजा इत्य् ऐतरेयके च सृष्टेः पूर्वस्य पुरुषस्य आत्म-शब्देनाभिधानात् । तस्य शब्दस्य पूर्णे ब्रह्मणि मुख्य-वृत्तता प्राग् अभानि । 
> वदन्ति तत् तत्त्व-विदस् तत्त्वं यज् ज्ञानम् अद्वयम् ।
> ब्रह्मेति परमात्मेति भगवान् इति शब्द्यते ॥ [भा।पु। १.२.११]
> शुद्धे महा-विभूताख्ये परे ब्रह्मणि शब्द्यते ।
> मैत्रेये भगवच्-छब्दः सर्व-कारण-कारणे ॥ 

इत्य् आदि-स्मृत्या शुद्धस्य वाच्यता । नह्य् अवाच्यः शब्दितुं शक्यः ॥६॥

**ह्द्स्- **१.२.११।

**॥ १.१.७ ॥**
> **तन्-निष्ठस्य मोक्षोपदेशात् ॥**

चतुर्षु नेत्य् अनुवर्तते । तैत्तरीयके—असद् वा इदम् अग्र आसीत् ततो वै सद् अजायत तद् आत्मानं स्वयम् अकुरुतेत्य् आरभ्य यदा ह्य् एवैष एतस्मिन्न् अदृष्ट्श्येऽनात्म्येऽनिरुक्तेऽनिलयनेऽभयं प्रतिष्ठां विन्दतेऽथ सोऽभयं गतो भवति यदा ह अवैष एतस्मिन्न् उदरम् अन्तरं कुरुते अथ तस्य भयं भवति इति प्रप¨¨इचातीते वेद-वाच्ये विश्व-कर्तरि तस्मिन् पर-ब्रह्मणि परिनिष्ठितस्य विमुक्ति-कथनान् न स गौणः । तस्य गौणत्वे तद्-भक्तस्य मुक्तिं न ब्रूयात् । निर्गुणः परमात्मा तस्यानुवृत्त्या मोक्षः स्मर्यते । 
> हरिर् हि निर्गुणः साक्षात् पुरुषः प्रकृतेः परः ।
> स सर्व-दृग् उपद्रष्टा तं भजन् निर्गुणो भवेत् ॥ [भा।पु। १०.८८.५] इति ॥७॥

ह्द्स्। १०.८८.५

**॥ १.१.८ ॥**
> **हेयत्व-वचनाच् च ॥**

यद्य् असौ जगत्-कर्ता गौणः स्यात् तर्हि साधनोपदेशिषु वेदान्त-वाक्येषु स्त्री-पुंसादेर् इव हेयत्वं ब्रूयान् न चैवम् अस्ति । किं गुण-हानाय मुमुक्षुभिर् उपास्यः स कीर्त्यते । तद् भिन्नस्य तु गौणस्य तद् उच्यते—अन्या वाचो विमु¨¨इचथेति । कर्तृत्वं चेदं शुद्ध-निष्ठम् अतः सत्यत्वादिर् इव मुमुक्षु-ध्येयत्वं बोध्यं तथा च निर्गुण एव वाच्य इति ॥८॥

ह्द्स्। १.२.२३, १.२.२५, १.१.१६।

**॥ १.१.९ ॥**
> **स्वाप्ययात् ॥**

वाजसनेयके—
> पूर्णम् अदः पूर्णम् इदं पूर्णात् पूर्णम् उदच्यते ।
> पूर्णस्य पूर्णम् आदाय पूर्णम् एवावशिष्यते ॥

पूर्णे स्वस्मिन्न् एव पूर्णस्यैव स्वस्याप्ययाभिधानान् न पूर्णम् अशब्दम् । यद् इदं गौणं स्यात् तर्हि परस्मिन्न् अपीयान् न तु स्वस्मिन्न् एव । न च पूर्ण-शब्दितं स्यात् । वाक्यार्थं तु अदो मूल-रूपम् । इदं प्रकाश-रूपम् । उभयं पूर्णम् । रासादिषु कर्मसु मूल-रूपात् पूर्णाद् उदच्यते प्रादुर्भवति । तत्-पूर्तौ पूर्णस्य प्रकाश-रूपम् आदायैक्यं नीत्वा पूर्णं मूल-रूपम् अन्यत्राविलीनं अवशिष्यत इति । निर्गुणस्य हरेर् ऐवंविध्यं स्मृतिर् आह—

स देवो बहुधा भूत्वा निर्गुणः पुरुषोत्तमः । 

एकीभूय पुनः शेते निर्दोषो हरिर् आदि-कृत् ॥ इति ॥

ह्द्स्। १.२.३०-३४।

**॥ १.१.१० ॥**

यत् तु सगुणं निर्गुणं चेति द्विरूपं ब्रह्म । तत्राद्यं सत्त्वोपाधि सर्वज्ञं सर्व-शक्ति जगत्-कारणम् । द्वितीयं च सत्तानुभूति-मात्रं पूर्णं विशुद्धम् । पूर्वत्र वेदानां शक्तिः । परत्र तु तात्पर्यम् इत्य् आद्य् अभिप्रेतम् । तद् अपि निरस्यति—
> **गति-सामान्यात् ॥**

गतिः अवगतिः । विज्ञान-घनः सर्वज्ञः सर्व-शक्तिः पूर्णो विशुद्धः परमात्मा जगद्-धेतुर् उपासितः सन् विमुक्ति-कृद् इति धीर् इत्य् अर्थः । तस्याः सर्वेषु वेदेषु सामान्याद् ऐकरूप्यात् । तथा-भूतस्यैकस्य ब्रह्मणः सर्वेषु तत्तयाभिधानात् । सगुणं निर्गुणं चेति द्विरूपता नास्तीत्य् अर्थः । स्मृतिश् च मत्तः परतरं नान्यत् किञ्चिद् अस्ति धनञ्जय इति ॥१०॥

ह्द्स्। १.२.२८-२९।

**॥ १.१.११ ॥**

अथ स्फुटम् एव निर्गुणस्य वाच्यत्वम् आह—
> **श्रुतत्वाच् च ॥**

काठकादिषु—
> एको देवः सर्व-भूतेषु गूढः 
> सर्व-व्यापी सर्व-भूतान्तरात्मा ।
> कर्माध्यक्षः सर्व-भूताधिवासः 
> साक्षी चेता केवलो निर्गुणश् च ॥ [श्वे।उ। ६.११]

निर्गुणस्य श्रीय्-उक्तत्वाच् च वाच्य एव सः । नह्य् अशब्दः श्रूयेत । यत् तु लक्षणया निर्गुणस्यावगतिः न त्व् अभिधया प्रवृत्ति-निमित्ताभावाद् इति जल्पन्ति तद् असत् । सर्व-शब्दावाच्ये लक्षणायोगात् । निर्गुणत्वादेर् अप्य् अदृश्यत्वादेर् इव तन् निमित्तत्वात् । 

ननु निर्गुणोऽपि गुणवान् इति विरुद्धम् । मैवम् । रहस्यानवबोधात् । तथा हि, निर्गुणादयः शब्दा नैर्गुण्यादिना निमित्तेन न तत्र प्रवर्तेरन् । सर्वज्ञादयस् तु सार्वज्ञ्यत्वादिना । तेन परमैः सत्त्वादिभिः गुणैर् विहीनः स्वरूपानुबन्धिभिः तैस् तैस् तु विशिष्टोऽसाव् इति न कापि विचिकित्सा । स्मरन्ति चेत्थम् । सत्त्वादयो न सन्तीशे यत्र च परमा गुणाः, समस्त-कल्याण-गुणात्मकोऽसौ इत्य् आदिभिः । तस्मात् पूर्णो विशुद्धो हरिर् वेद-वाच्यः । अनामादि-शब्दास् तु गुणाप्रसिद्धि-कार्त्स्न्यागोचरत्वादितः सङ्गमनीयः । तद्-अप्रसिद्धिश् च परम-वैलक्षण्येनाग्रहात् । कार्त्स्न्येनागोचरता त्व् आनन्त्यात् । यस् तु तेषां स्फुटार्थं ब्रूते स एवं प्रष्टव्यः । तैस् तस्य बोधः स्यान् न वा ? इति । आद्ये तेऽपि तस्याख्याः । अन्ये तु तद्-आरम्भ-वैफल्यापत्तिर् इति ॥११॥

ह्द्स्। १०.८७.१-२।
> —ओ)०(ओ—


## ६। आनन्दमयाधिकरणम्

**॥ १.१.१२ ॥**

शब्दा वाचकतां यान्ति यत्रानन्द-मयादयः ।

विभुम् आनन्द-विज्ञानं तं शुद्धं श्रद्दधीमहि ॥

यस्य समन्वयस्योपपादनाय वाच्यत्वं ब्रह्मणः समर्थितं तम् इदानीं दर्शयत्य् आनन्दमय इत्य् आदिना यावद् अध्याय-पूर्ति । तत्रास्मिन् प्रथमे पादे प्रायेणान्यत्र प्रसिद्धानां शब्दानां ब्रह्मणि समन्वयः प्रदर्श्यते । तैत्तरीयके—ब्रह्मविद् आप्नोति परम् इत्य् उपक्रम्य, स वा एष पुरुषोऽन्न-रस-मयः इत्य् आदिनान्न-मय-प्राण-मय-मनो-मय-विज्ञान-मयान् क्रमेणाम्नायेदम् अभिधीयते । तस्माद् वा एतस्माद् विज्ञान-मयाद् अन्य्ऽन्तरात्मानन्द-मयस् तेनैष पूर्णः । स वा एष पुरुष-विध एव तस्य पुरुष-विधताम् अन्वयं पुरुष-विधः । तस्य प्रियम् एव शिरः, मोदो दक्षिणः पक्षः, प्रमोद उत्तर-पक्षः, आनन्द आत्मा, ब्रह्म पुच्छं प्रतिष्ठा [तै।उ। २.५] इति । 

तत्र संशयः—किम् अयम् आनन्द-मयो जीव उत पर-ब्रह्म ? इति । एष शारीर आत्मेति देह-सम्बन्ध-प्रतीतेर् जीव इति प्राप्ते—
> **आनन्द-मयोऽभ्यासात् ॥**

परं ब्रह्मैव सः । कुतः ? अभ्यासात् । प्रतिष्ठान्तेनानन्द-मयं निरूप्य—आसन्न् एव सम्भवति, असद् ब्रह्मेति वेद चेद् अस्ति ब्रह्मेति चेद् वेद सन्तम् एनं ततो विदुः [तै।उ। २.६] इति । तत्रैव ब्रह्म-शब्दस्याभ्यस्तत्वात् । अविशेष-पुनः-श्रुतिर् अभ्यासः । न चाभ्यासः पुच्छ-ब्रह्मणीति वाच्यम् । अन्नाद् वै प्रजाः प्रजायन्त इत्य् आदीनां पुच्छान्त-पठितानां चतुर्णां श्लोकानाम् अन्न-मयादि-पुच्छि-पुरुष-चतुष्टय-परत्वेनास्यापि श्लोकस्य तथाभूतस्याप्य् आनन्दमयस्योत्तरोदय-भेदेन तत्-तन्-नाम-भेदात् तद्-अयोगात् । विशेषतस् तु तृतीये वक्ष्यते प्रिय-शिरस्त्वाद्य् अप्राप्तेर् इत्य् आदिना । यत् त्व् आहुर् अन्नमयाद्य्-असुख-प्रवाह-निपातान् नानन्दमयस्य मुख्यत्वम् इति । नैष दोषः । तस्य सर्वान्तरत्वात् । अज्ञानां ज्ञप्ति-सौलभ्याय तथोपदेश-प्रवृत्तेः । परमोपकर्ता हि वेदः परम् एवात्मानं विजिज्ञाषयिषुर् अरुन्धती-दर्शन-न्यायेनापरोपदेशेऽपि प्रवर्तते । 

नन्व् एतावता परत्र तस्य तात्पर्यं न वा परस्यामुख्यत्वम् इति । किं चोत्तरत्र ब्रह्म-जिज्ञासुं प्रति तत्-पिता वरुणो विश्वोत्पत्त्य्-आदि-हेतु-भूतं वस्तु ब्रह्मेत्य् उपदिश्य पुनः स बुद्ध्य्-अर्थम् अन्न-प्राण-मनो-विज्ञानानि क्रमेण ब्रह्मेत्य् उक्त्वान्ते त्व् आनन्द-मयं ब्रह्मेत्य् उपदर्श्योपरराम । मद्-उक्तेयं विद्या भगवन् निष्ठेत्य् अभिदधौ । अथोपसंहारेऽपि । स य एवं-विद् अस्माल् लोकात् प्रेत्य एतम् अन्न-मयम् आत्मानम् उपसण्क्रामति [तै।उ। २.८.५] इत्य् उक्त्वा, एतम् आनन्द-मयम् आत्मानम् उपसण्क्रम्य, इमाङ्ल् लोकन् कामान्नी काम-रूप्य् अनुसञ्चरन् । एतत् साम गायन्न् आस्ते [तै।उ। ३.१०.५] इत्य् उक्तम्, अतः परं ब्रह्मैवानन्द-मयः पुरुष-विधोऽन्नमयोऽत्र चरमोऽन्नमयादिषु यः सद्-असतः परं त्वम् अथ यद् एष्व् अवशेषम् ऋतम् इति स्मृतेश् च । शारीरत्वं तु तस्मिन्न् अपि न विरुद्धम् । यस्य पृथिवी शरीरम् इत्य् आदि श्रुतौ तस्यापि तद्-उक्तेः । अतः शारीरकम् इदं शास्त्रम् । यत् त्व् आनन्दमय इत्य् अत्र ब्रह्म-पुच्छम् इत्य् आदि व्याचष्टे, तन् मन्दम् । शब्द-स्वारस्य भङ्गा देशिकानुगति-हानाच् च ॥१२॥

ह्द्स्। १०.८७.१७

**॥ १.१.१३ ॥**

विकारे मयट् स्मृतेर् जीवाशङ्का कस्यचित् स्याद् अतस् तां निराकर्तुम् आह—
> **विक्âर-शब्दान् नेति चेन्, न प्राचुर्यात् ॥**

न ह्य् आनन्द-विकारत्वाद् आनन्दमयः । कुतः ? प्राचुर्याद् आनन्दस्य तत्-प्रकृत-वचने मयड् इति प्राचुर्येऽर्थे मयड्-विधानात् । न च विकारे मयड् अस्तु । द्व्यचश् छन्दसीति नियमात् बहु-स्वराद् विकारार्थकस्य तस्याप्राप्तेः । न च दुःखाप्त्य्-असद्-भावः । एष सर्व-भूतान्तरात्मापहत-पाप्मा दिव्यो देव एको नारायणः इति सुबाल-श्रुतेः । परः पराणां सकला न यत्र क्लेशादयः सन्ति परावरेशे इति स्मृतेश् च । तस्मात् प्रकृत्य्-अर्थ-प्रभूतत्वम् एवात्र प्राचुर्यम् । प्रचुर-प्रकाशो रविर् इति स्वरूपे च युज्यते प्रचुर-शब्दः । तस्माद् आनन्द-मयो न जीवः ॥१३॥

ह्द्स्। १०.१४.२३

**॥ १.१.१४ ॥**
> **तद्-धेतु-व्यपदेशाच् च ॥**

को ह्य् एवान्यात् कः प्राण्यात् यद्य् एष आकाश आनन्दो न स्यात् ? एष एवानन्दयतीति जीवस्यानन्दस्य हेतुर् आनन्दमय [तै।उ। २.७] इति व्यपदेशाच् च जीवाद् आनन्दयिता भिद्यते । इत्य् आनन्द-शब्देनानन्द-मयो दृश्यः ॥१४॥

ह्द्स्। १०.१४.३७

**॥ १.१.१५ ॥**
> **मान्त्र-वर्णिकम् एव च गीयते ॥**

सत्यं ज्ञानम् [तै।उ। २.१.३] इति मन्त्र-वर्णोक्तं ब्रह्मैव यस्माद् आनन्द-मय इति गीयतेऽतो नासौ जीवः । अयं भावः—ब्रह्मविद् आप्नोति परम् इत्य् उपासकस्य जीवस्य प्राप्य-ब्रह्मोपक्रम्य तद् एव सत्यम् इत्य् आदि-मन्त्रेण विशेषितम् । तस्यैवेहानन्दमय-शब्देन ग्रहणम् उचितम् । तस्माद् वा एतस्माद् इत्य् आदिभिर् उत्तरोक्तेर् अवाक्यैस् तस्यैवोपक्रान्तस्य प्र्पञ्चनात् । ततश् च प्राप्यं ब्रह्म प्राप्त-जीव-वादन्य-देवेति नानन्द-मयस्य जीवत्वम् ॥१५॥

ह्द्स्। १०.२८.१५

**॥ १.१.१६ ॥**

ननु मान्त्रवर्णिकं ब्रह्म चेज् जीवाद् अन्यत् स्यात्, तदा तस्यैवानन्दमयत्व-समर्थनेन जीवाशङ्कापनयः स्यान् न चैवम् अस्ति जीव-स्वरूपस्यैवाविद्या-तत्-कार्य-निर्मुक्तस्य मन्त्र-वर्णेन परामर्शात् तस्माद् अनतिरिक्तो जीवाद् आनन्दमय इति चेत्, तत्राह—
> **नेतरोऽनुपपत्तेः ॥**

इतरो मुक्तावस्थोऽपि जीवो न मान्त्रवर्णिकः । कुतः ? अनुपपत्तेः, सोऽश्नुते सर्वान् कामान् सह ब्रह्मणा विपश्चिता इति सह-भोग-श्रवणासिद्धेः । विविधं पश्यति चित् यस्यासौ तेन विपश्चिता । पृषोदरादित्वात् पश्य-शब्दस्य पशभावः । विविध-भोग-चतुरेण तेन सह संयुक्तः सर्वान् कामान् अश्नुते भुङ्क्ते । अश भोजने इत्य् अस्मात् श्रा-प्रत्यय-परस्मैपदयोर् व्यत्ययेन श्नु-प्रत्ययात्मनेपदयोर् विधानम् । व्यत्ययो बहुलम् इति छन्दसि तथा स्मृतेः । सहभावोक्त्या भोगे भगवतो प्राधान्यम् । भक्तस्य तु प्राधान्यम् अनभिमतम् । वशे कुर्वन्ति मां भक्ताः सत्-स्त्रियः सत्-पतिं यथा इत्य् आदि तद्-वाक्यात् ॥१६॥

ह्द्स्। १.१.१ (तेने ब्रह्म हृदा य आदि-कवये मुह्यन्ति यत् सूरयः), ९.४.६३।

**॥ १.१.१७ ॥**
> **भेद-व्यपदेशात् ॥**

रसो वै सः । रसं ह्य् एवायं लब्ध्वानन्दी भवति इति तस्यैव मान्त्र-वर्णिकस्यानन्दमयस्य रस-प्राप्तेः तस्य लभ्यस्य लब्धुर् जीवान् मुक्तावस्थाद् अपि भेदोक्तेश् च मान्त्र-वर्णिकोऽसाव् अन्य एव । ब्रह्मैव सन् ब्रह्माप्नोति इत्य् आदिष्व् अपि न मुक्तस्य ब्रह्माभेदः । ब्रह्माप्ययस्य ब्रह्म-भूत्यानन्तर-भावित्वात् । किन्तु ब्रह्म-सदृशः सन्न् इत्य् एवार्थः । निरञ्जनः परमं साम्यम् उपैतीति श्रुतेः । इदं ज्ञानम् उपशृइत्य मम साधर्म्यम् आगताः इत्य् आदि स्मृतेश् च । सादृश्येऽप्य् एव-शब्दोऽस्ति । वाव यथा तथैवेव साम्ये इत्य् अनुशासनात् ॥१७॥

ह्द्स्। ११.११.५-६, २.१.३९

**॥ १.१.१८ ॥**

ननु सत्त्वस्यानन्द-हेतोः प्रधाने सत्त्वात् तद् एवानन्द-मयं स्याद् इति चेत्, तत्राह—
> **कामाच् च नानुमानापेक्षा ॥**

सोऽकामयत बहु स्यां प्रजायेय इति सङ्कल्पाद् एव विश्व-सर्ग-श्रुतेर् नानुमानस्य प्रधानस्यास्मिन्न् आनन्द-मय-वाक्यं भवत्य् अपेक्षा जडस्य सङ्कल्पासम्भवात् ॥१८॥

ह्द्स्। १.२.३०-३१

**॥ १.१.१९ ॥**
> **अस्मिन्न् अस्य च तद्-योगं च शास्ति ॥ **

अस्मिन्न् आनन्द-मये पुंसि प्रतिष्ठितस्यास्य जीवस्योभय-योगं कृतान्तरस्य तु भय-योगं शास्ति श्रुतिः यदा ह्य् एवेत्य् आदिना । न चैषा शिष्टिः प्रधान-पक्षे सम्भवेत् । तत्र प्रकृति-वियुक्तस्याभयम् अभ्युपगम्यते, न तु तत्-संसृष्टस्य । तस्माद् आनन्द-मयो हरिर् एव न जीवो नापि प्रकृतिर् इति ॥१९॥

ह्द्स्। १०.८७.३५

—ओ)०(ओ—


## ७। अन्तर्-अधिकरणम्

**॥ १.१.२० ॥**

छान्दोग्ये—
> अथ य एषोऽन्तर् आदित्ये हिरण्मयः पुरुषो दृश्यते हिरण्य-श्मश्रुर् हिरण्य-केश आ प्रणखात् सर्व एव सुवर्णः तस्य यथा कप्यासं पुण्डारीकम् एवम् अक्षिणी तस्योदिति नाम स एष सर्वेभ्यः पाप्मभ्य उदित उदेति ह वै सर्वेभ्यः पाप्मभ्यो य एवं वेद । तस्य र्क् च साम च गेष्णौ तस्माद् उद्गीथस् तस्मात् त्व् एवोद्गातैतस्य हि गाता स एष ये चामुष्मात् पराञ्चो लोकास् तेषां चेष्टे देव-कामानां चेत्य् अधिदैवतम् ॥ [छा।उ। १.६.६-८]
> अथ य एषोऽन्तरक्षिणि पुरुषो दृश्यते सैव र्क् तत् साम तद् उक्थं तद् यजुस् तद् ब्रह्म तस्यैतस्य तद् एव रूपं यद् अमुष्य रूपं याव् अमुष्य गेष्णौ तौ गेष्णौ यन् नाम तन् नाम ॥ [छा।उ। १.७.५] इति श्रूयते ।

तत्र संशयः—किम् अयं पुण्य-ज्ञानातिशय-वशात् प्राप्तोत्कर्षो जीवः कश्चित् सूर्येऽक्षिणि वोपदिश्यते उत तद्-अन्यः परमात्मेति । तत्र देहित्वादि-प्रतीतेर् उपचित-पुण्यो जीव एवायं ज्ञान-शक्त्य्-आधिक्यं च पुण्यातिशयाद् अत एव लोक-कामेशितृत्वादि-फलार्पणाद् उपास्यत्वं चेत्य् एवं प्राप्तौ ।
> **अन्तस् तद्-धर्मोपदेशात् ॥**

तयोर् अन्तर्वर्ती परमात्मैव न जीवः । कुतः ? तद् इत्य् आदेः । इह प्रकरणेऽपहत-पाप्मत्वादीनां तद्-धर्माणां निगदात् । अपहत-पाप्मत्वम् अपहत-कर्मत्वं कर्म-वश्यता-गन्ध-राहित्यम् इति यावत् । न चैतत् कर्म-वश्ये जीवे सम्भवेत् । न चौत्पत्तिकं लोक-कामेशितृत्वादि । नापि फल-दातृत्वं तत्र मुख्यम् । न चोपास्यतायाः पारवश्यम् । यत् तु देह-सम्बन्धात् जीवोऽसाव् इत्य् उक्तं, तन् न पुरुष-सूक्तादिषु—वेदाहम् एतं पुरुषं महान्तम् आदित्य-वर्णः तमसः परस्तात् इत्य् आदिना तस्यात्म-भूत-दिव्य-रूप-श्रवणात् ॥२०॥

ह्द्स्। ५.७.१३-१४।

॥ १.१.२१ ॥
> **भेद-व्यपदेशाच् चान्यः ॥**

आदित्यादि-देहाभिमानिनो जीवाद् अन्योऽन्तर्यामी परमात्मेत्य् अवश्यम् अङ्गीकार्यम् । 
> य आदित्ये तिष्ठन्न् आदित्याद् अन्तरो यम् आदित्यो न वेद यस्यादित्यः शरीरं य आदित्यम् अन्तरो यमयत्य् एष त आत्मान्तर्याम्य् अमृतः इति बृहद्-आरण्यके ।

तस्माद् भेद-निरूपणात् स एवेह भवितुम् अर्हति श्रुति-सामान्यात् ॥२१॥

ह्द्स्। ५.७.१४

—ओ)०(ओ—


## ८। आकाशाधिकरणम्

**॥ १.१.२२ ॥**

तत्रैव छान्दोग्ये श्रूयते—
> अस्य लोकस्य का गतिर् इत्य् आकाश इति होवाच । सर्वाणि ह वा इमानि भूतान्य् आकाशाद् एव समुत्पद्यन्ते । आकाशं प्रत्यस्तं यन्त्य् आकाशः ॥। परायणम् [छा।उ। १.९.१] इति । 

इह सन्दिह्यते । आकाश-शब्द-बोध्यं वियद् ब्रह्म वेति ? तत्राकाश-शब्दस्य वियति रूढत्वाद् आकाशाद् वायुर् इति तस्यापि भूत-हेतुत्व-श्रवणाच् च वियद् इति प्राप्तौ ॥
> **आकाशस् तल्-लिङ्गात् ॥**

ब्रह्मैव स न वियत् । कुतः ? तल्-लिङ्गात् । सर्व-भूतोत्पादनत्वादि-लक्षण-ब्रह्म-लिङ्गाद् इत्य् अर्थः । एतद् उक्तं भवति—सर्वाणीत्य् असङ्कुचित-सर्व-शब्दाद् वियत्-सहित-सर्व-भूतोत्पत्ति-हेतुत्वम् अवगतम् । न च तद् वियत्-पक्षे सम्भवेत् स्वस्य स्व-हेतुत्वाभावात् । आकाशाद् एवेत्य् एव-कारेण हेत्व्-अन्तरं च निरस्तम् । एतद् अपि न तत्-पक्षे । मृदादेर् घटादि-हेतोर् दृष्टवान् । ब्रह्म-पक्षे तु सङ्गतिमत् तस्यैव सर्व-शक्तिमतः सर्व-स्वरूपत्वात् । यद्यप्य् आकाश-शब्दस् तत्र रूढस् तथापि श्रौत-रूढितो ब्रह्मणि प्रयुज्यते बलिष्ठत्वाद् इति॥२२॥

ह्द्स्। १०.४०.१-२

—ओ)०(ओ—


## ९। प्राणाधिकरणम्

**॥ १.१.२३ ॥**
> कतमा सा देवतेति । प्राण इति होवाच । सर्वाणि ह वा इमानि भूतानि प्राणम् एवाभिसंविशन्ति प्राणम् अभ्युज्जिहते [छा।उ। १.११.५] इति तत्रैव श्रूयते । 

तत्र प्राणो मुखान्तर्वर्ती वायुर् उत सर्वेश्वर इति सन्देहे । रूढत्वाद् भूताभ्युदयाभिसंवेशयोः प्राण-हेतुकत्व-प्रसिद्धेश् च वायुर् एवेति प्राप्तौ ।
> **अत एव प्राणः ॥**

प्राणोऽयं सर्वेश्वर एव न वायु-विकारः । कुतः ? अत एव सर्व-भूतोत्पत्ति-प्रलय-हेतुत्व-रूपाद् ब्रह्म-लिङ्गाद् एव ॥२३॥

ह्द्स्। ८.५.३७

—ओ)०(ओ—


## १०। ज्योतिश्चरणाधिकरणम्

**॥ १.१.२४ ॥**

तत्रैव श्रूयते—
> अथ यद् अतः परो दिवो ज्योतिर् दीप्यते विशतः पृष्ठेषु सर्वतः पृष्ठेष्व् अनुत्तमेषूत्तमेषु लोकेषु इदं वाव तद् यद् इदम् अस्मिन्न् अन्तः पुरुषे ज्योतिर् [छा।उ। ३.१३.७] इति । 

तत्र संशयः—किम् इह ज्योतिर् आदित्यादि तेजः किं वा ब्रह्मेति । तत्र ब्रह्मणः पूर्वम् असन्निधानाद् आदित्यादि-तेजस् तद् इति प्राप्तौ—
> **ज्योतिश् चरणाभिधानात् ॥**

ज्योतिर् अत्र ब्रह्मैव ग्राह्यम् । कुतः ? चरणेति । तावान् अस्य महिमा ततो ज्यायांश् च पुरुषः पादोऽस्य सर्वा भूतानि त्रिपादस्यामृतं दिवि [छा।उ। ३.१२.६] इति पूर्वत्र द्यु-सम्बन्धिनः सर्व-भूत-पादत्वोक्तेः । इदम् अत्र तत्त्वं, पूर्वं हि पादोऽस्येति चतुष्पाद् ब्रह्म प्रकृतं तद् एवेह यद् इति यच्-छब्देनानुवर्तितम् इत्य् असन्निधि-भङ्गाद् उभयत्र द्यु-सम्बन्ध-श्रवणाविशेषाच् च निखिल-तेजस्वी हरिर् एव ज्योतिर्, न त्व् आदित्यादिर् इति ॥२४॥

ह्द्स्। ८.५.३६

**॥ १.१.२५ ॥**

ब्रह्मणोऽसन्निधिम् आशङ्क्य निरस्यति—
> **छन्दोऽभिदानान् नेति चेन्, न, **
> **तथा चेतोऽर्पण-निगदात् तथा हि दर्शनम् ॥ **

ननु, गायत्री वा ईदं सर्वं भूतं यद् इदं किं च [छा।उ। ३.१२.१] इत्य् उपक्रम्य ताम् एव भूत-वाक्-पृथिवी-शरीर-हृदय-प्रभेदैर् व्याख्याय, सैषा चतुष्पदा षड्-विधा गायत्री तद् एतद् ऋचाभ्यनूक्तम् । तावान् अस्य महिमा [छा।उ। ३.१२.५-६] इति तस्याम् एव व्याख्यात-रूपायाम् उदाहृतो मन्त्रः कथम् अकस्माच् चतुष्पाद् ब्रह्माभिदध्यात् । तस्माद् गायत्र्याख्यस्य छन्दसस् तत्राभिधानान् न ब्रह्म प्रकृतम् इति चेन्, न । कुतः ? तथेति । तथा गायत्र्-आत्मनावतीर्णे ब्रह्मणि चेतोऽर्पणस्य ध्यानस्य तत्र निगदाद् उपदेशाद् इत्य् अर्थः । तथा स्सति हि गायत्री वा इदं सर्वम् इति दर्शनं सङतिमत् स्याद् अन्यथा पीड्यतेति गायत्र्या ब्रह्मत्वे प्रमाणं दर्शितं भवति ॥२५॥

ह्द्स्। १.१.१

**॥ १.१.२६ ॥**

युक्तिम् आह—
> **भूतादि-पाद-व्यपदेशोपपत्तेश् चैवम् ॥**

एवं ब्रह्मैव गायत्रीति मन्तव्यम् । कुतः ? भूतादीति भूतादीनि निर्दिश्याह—सैषा चतुष्पदेति । तस्य ब्रह्मत्वाभावे तत्-पादत्व-व्यपदेशासिद्धेर् इत्य् अर्थः । तस्माद् अस्ति पूर्वस्मिन् वाक्ये प्रकृतं ब्रह्म तद् एवेह यद् इत्य् अनुवर्तमानाद् द्यु-सम्बन्धेन प्रत्यभिज्ञानाच् च परामृष्टम् इति ॥२६॥

ह्द्स्। ३.१२.४४-४५

**॥ १.१.२७ ॥**

उभयत्र द्यु-सम्बन्ध-श्रवणाविशेषम् आक्षिप्य समादधाति—
> **उपदेश-भेदान् नेति चेन्, नोभयस्मिन्न् अप्य् अविरोधात् ॥**

ननु त्रिपादस्यामृतं दिवीति सप्तम्या द्यौर् आधारत्वेनोपदिष्टा। इह पुनः परो दिव [छा।उ। ३.१३.७] इति पञ्चम्या मर्यादात्वेन इत्य् एवम् उपदेश-भेदान् न तस्येह प्रत्यभिज्ञेति चेन्, न । कुतः ? उभयेति । उभयस्मिन्न् अपि सप्तम्य्-अन्ते चोपदेशे न विरुध्यते । यथा लोके वृक्षाग्र-स्थोऽपि शुक उभयथोपदिश्यमानो दृश्यते—वृक्षाग्रे शुको वृक्षाग्रात् परतः शुक इति । स चोपदेश-हेदेऽप्य् अर्थैक्यान् न विरुध्यते तद्वत् ॥२७॥

ह्द्स्। २.६.१९-२०।
> —ओ)०(ओ—


## ११। पादान्त-प्राणाधिकरणम्

**॥ १.१.२८ ॥**

कौषीतकि-ब्राह्मणे—प्रतर्दनो ह वै दैवोदासिर् इन्द्रस्य प्रियं धामोपजगाम युद्धेन च इत्य् उपक्रम्येन्द्र-प्रतर्दनाख्यायिका श्रूयते । तत्र प्रतर्दनेन हिततमं वरं पृष्ट इन्द्रस् तम् उपदिशति—प्राणोऽस्मि प्रज्ञात्मा तं मामायुर् अमृतम् उपास्स्व **[कौ।ब्रा। ३.२] **इति । 

अत्र संशयः—किम् इयं इन्द्रः प्राण-शब्द-निर्दिष्टो जीवः किं वा परमात्मेति । तत्रेन्द्र-शब्दस्य जीव-विशेषे प्रसिद्देस् तद्-एकार्थस्य प्राण-शब्दस्य तत्रैव वृत्तेश् चायं जीव एव तेन पृष्टः स्वोपासनं हिततमम् आहेति प्राप्ते—
> **प्राणस् तथानुगमात् ॥**

तन्-निर्दिष्टः परमात्मैव न जीवः । कुतः ? तथेति । तत् प्रकृतस्य तस्य, स एष प्राण एव प्रज्ञात्मानन्दोऽजरोऽमृत **[कौ।ब्रा। ३.९] **इत्य् आनन्दादि-शब्द-वाच्यत्वेनानुगमात् ॥२८॥

ह्द्स्। ४.९.६-७; १२.१३.१९; ५.१८.२५।

**॥ १.१.२९ ॥**

ननु नोक्तं युज्यते वक्तृ-स्वरूप-निरूपणात् । माम् एव विजानीहि इत्य् उपक्रम्य प्राणोऽस्मि [कौ।ब्रा। ३.२] इति वक्ता खलु इन्द्रः । तेन त्रिशीर्षाणं त्वाष्ट्रम् अहन-मरुन्-मुखान् ऋषीन् शाला-वृकेभ्यः प्रायच्छम् इत्य् आदिना विज्ञात-जीव-भावस्य स्वस्यैवोपास्यत्वेनोपदेशात् । उपक्रमानुरोधेनानन्दादेर् अप्य् उपसंहार-गतस्य जीव-परतया नेयत्वाच् च । प्राणेऽस्मीतीन्द्र-देवतैव तत्त्वेनोपासितुम् उपदिश्यते वाचं धेनुम् उपासीत [बृ।आ।उ। ४.८.१] इतिवत् । बलाधिष्ठातृत्वाच् च तस्य तथोपदेशः । प्राणो वै बलम् [बृ।आ।उ। ४.१४.४] इति हि वदन्ति। तस्माज् जीवोऽयम् इत्य् आक्षिप्य परिहरति । 
> **न वक्तुर् आत्मोपदेशाद् इति चेद् **
> **अध्यात्म-सम्बन्ध-भूमा ह्य् अस्मिन् ॥**

अध्यात्म-सम्बन्धः परमात्मैकान्त-धर्म-सम्बन्धस् तस्य भूमा बहुत्वम् अस्मिन् प्रकरणे हि यस्माद् दृश्यतेऽतः परमात्मैव स बोध्यः । तथा हि, हिततमं वरं किल मोक्षाप्त्य्-उपायः । तत्-कर्मत्वं माम् उपास्स्व इति प्राण-शब्दितस्य प्रतीयते । एष एव साधु कर्म कारयति इत्य् आदिना सर्व-कर्म-कारयितृत्वम् । तद् यथा रथस्यारेषु नेमिर् अर्पिता नाभावरा अर्पिता एवम् एवैता भूत-मात्राः प्रज्ञा-मात्रास्व् अर्पिताः । प्रज्ञा-मात्राः प्राणेऽर्पिताः इति जड-चेतनात्मक-समस्ताधारत्वं च । एवं स एष प्राण एव प्रज्ञात्मानन्दोऽजरोऽमृतः । एष लोकाधिपतिर् एष सर्वेश्वरः इत्य् आनन्दात्मकत्वादि च । तद् एतद् धर्म-जातं परमात्मन्य् एव सम्भवति नायत्रेति ॥२९॥

ह्द्स्- ५.१८.२६-२७।
> —ओ)०(ओ—

**॥ १.१.३० ॥**

नन्व् एवं चेद् वक्तुर् आत्मोपदेशः कथं सङ्गच्छते ? तत्राह—

**शास्त्र-दृष्ट्या तूपदेशो वाम-देववत् ॥**

तु-शब्दः सन्देह-हानौ । विज्ञात-जीव-भावेनापीन्द्रेण माम् एव विजानीहि माम् उपास्स्व इत्य् उपास्य-ब्रह्म-रूपतया योऽयं स्वोपदेशः कृतः स शास्त्र-दृष्ट्यैव सम्भवति नेतरथा । शास्त्रं खलु यद् वृत्तिर् यद्-आयत्ता तं ताद्रूप्येण उपदिशति । न वै वाचो न चक्षूंषि न श्रोत्राणि न मनांसीत्य् आचक्षते प्राण इत्य् एवाचक्षते प्राणो हे एवैतानि सर्वाणि भवति इति छान्दोग्य-श्रुतिः । प्राणायत्त-वृत्तिकत्वाद् इन्द्रियाणि प्राण-रूपतया निर्दिशति । तथा चैवं विदुषो वक्तुः स्व-प्रज्ञां स्व-विनेये सञ्चिचारयिषोर् माम् एव विजानीहीत्य् आद्य्-उपदेशो यथा स्वं ब्रह्मायत्त-वृत्तिकम् असौ न विद्याद् इति । 

दृष्टान्तम् आह—वामेति । यथा बृहद्-आरण्यके—तद् धैतत् पश्यन्न् ऋषिर् वाम-देवः प्रतिपेदेऽहं मनुर् अभवं सूर्यश् च [बृ।आ।उ। १.४.१०] इति । स्व-वृत्ति-हेतुं ब्रह्म निर्दिश्य तद्-एकार्थेन मन्व्-आदीन् वाम-देवो व्यपदिशति तथेन्द्रोऽपि स्वम् इति । स्मृतिश् च तद् व्याप्यस्य ताद्रूप्यम् अभिधत्ते—
> योऽयं तवागतो देव-समीपं देवता-गणः ।
> स त्वम् एव जगत्-स्रष्टा यतः सर्व-गतो भवान् ॥ [वि।पु। १.९.६९] इति ।

सर्वं समाप्नोषि ततोऽसि सर्व [गीता ११.४०] इति च । लोकेऽपि स्थानम् अत्यैक्याद् ऐक्यं वदन्ति । गावः सायम् एकतां यान्तीति । विवदमाना नृपास् तां यातार इति च ॥३०॥

ह्द्स्- ४.७.४३, १०.३०.२२।

**॥ १.१.३१ ॥**

नन्व् अस्तु ब्रह्मैकान्त-धर्म-सम्बन्ध-भूमा तथाप्य् एतद्-वाक्यं ब्रह्म-परम् इति न शक्यं नियन्तुम् । न वाचं विजिज्ञासीत वक्तारं विद्यात् [कौ।उ। ३.८], त्रि-शीर्षाणं त्वाष्ट्रम् अहनम् इत्य् आदि जीव-लिङ्गात् । यावद् ध्य् अस्मिञ् शरीरे प्राणो वसति तावद् आयुः, अथ खलु प्राण एव प्रज्ञात्मा इदं शरीरं परिगृह्योत्थापयति [कौ।उ। २.२] इति मुख्य-प्राण-लिङ्गाच् च । एवं यो वै प्राणः सा प्रज्ञा या वै प्रज्ञा स प्राणः सह ह्य् एताव् अस्मिञ् शरीरे वसतः सहोत्क्रामतः [कौ।उ। २.३] इत्य् अपि जीवाद्य्-उक्तौ न बाधकम् । प्रवृत्ति-निवृत्ति-साहित्येन द्वयोर् ऐक्योपचारात् । तस्मात् त्रयम् उपास्यम् इति तद् एतन् निराकर्तुम् आह—
> **जीव-मुख्य-प्राण-लिङ्गान् नेति चेन्, न,**
> **उपासा-त्रैविध्याद्, आश्रितत्वाद्, इह तद्-योगात् ॥ **

जीव-प्राणयोर् लिङ्गात् ताव् अप्य् उपास्याव् इति यद् उक्तं, तन् न । कुतः ? तथा सति उपासा-त्रैविध्यात् । न चैकस्मिन् वाक्ये तद् अङ्गीकर्तुं शक्यं वाक्य-भेद-प्रसङ्गात् । अयम् आशयः—किं जीवादि-लिङ्गाद् ब्रह्म-धर्माणां जीवादि-परत्वं, किं वा, त्रयाणां स्वातन्त्र्यम् । आहो स्वित्, जीवादि-लिङ्गानां ब्रह्म-परत्वम् इति । तत्राद्यः प्राग् एव निरस्तः । द्वितीयस् तूपासा-त्रैव्ध्य-प्रसङ्गेन दूषितः । तृतीये युक्तिम् आह—आश्रितत्वाद् इति । अन्यत्रापि जीव-प्राणादि-शब्दानां ब्रह्मार्थत्व-श्रयणाद् अपि तथा । 

ननु तत्र लिङ्ग-सत्त्वात् तद्-अर्थत्वम् आश्रितम् इति चेद् इहापि हिततमोपासन-कर्मत्वाद्-लिङ्ग-योगात् तद्-अर्थत्वम् आश्रयितुं युक्तम् इत्य् आह । इह तद्-योगाद् इति । 

ननु सहवासोत्क्रान्त्योर् ब्रह्म-पक्षे कथं सङ्गतिः ? इति चेत्, न । ब्रह्म-क्रिया-ज्ञान-शक्त्योर् देहे सहावस्थानं सह चोत्क्रमणम् इत्य् अर्थ-सत्त्वात् ।

ननु प्राणादि-शब्दाभ्यां धर्मि-प्रतिपादनात् कथं धर्म-परत्वं ? मैवं धर्म-प्रतिपादनेऽपि धर्मिणः प्रतिपत्तेर् उभयोर् ऐकरूप्यात् । प्राणेऽस्मि प्रज्ञात्मेति शक्ति-द्वय-धर्मकतया निर्दिष्टस्य पुनर् धर्म-रूपस्य प्रशंसा । यो वै प्राणः स प्रज्ञा इति । तस्माद् ब्रह्मैवात्र इन्द्र-प्राण-प्रज्ञादि-शब्दैर् अवगन्तव्यम् इति ।

नन्व् अनारभ्यम् एवैतत् प्राक् प्राण-चिन्तया गरार्थत्वात् । मैवम् । पूर्वत्र शब्द-मात्रे संशयः । इह तु आनन्दादिके कथञ्चिद् अन्य-परतया नीते साधकस्य ब्रह्मैकान्त-धर्मस्य अभावात् बाधकस्य जीवादि-लिङ्गस्य तु सत्त्वाद् अर्थेऽपि स इति तद्-आधिक्यात् पृथग् आरम्भः ॥३१॥

ह्द्स् : ५.१८.२५, ११.११.१७, ११.१२.२०

इति श्रीमद्-ब्रह्म-सूत्र-भाष्ये प्रथमाध्यायस्य प्रथमः पादः ॥

॥१.१॥

(१.२)

