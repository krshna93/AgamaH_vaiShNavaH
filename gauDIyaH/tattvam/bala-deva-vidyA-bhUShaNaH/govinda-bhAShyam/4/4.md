+++
title = "४"

+++


## १। सम्पद्य् आविर्भावाधिकरणम्

**॥ ४.४.१ ॥**

अकैतवे भक्ति-सवेऽनुरज्यन्

स्वम् एव यः सेवक-सात्करोति ।

ततोऽतिमोदं मुदितः स देवः

सदा चिद्-आनन्द-तनुर् धिनोतु ॥

अस्मिन् पादे मुक्तानां स्वरूप-निरूपण-पूर्वकम् ऐश्वर्य-भोगादि निरूप्यते । प्रजापति-वाक्ये श्रूयते—एवम् एवैष सम्प्रसादोऽस्मात् शरीरात् समुत्थाय, परं ज्योतिर् उपसम्पद्य, स्वेन रूपेणाभिनिष्पद्यते स उत्तमः पुरुषः [छा।उ। ८.१२.३] इति । 

अत्र संशयः—किं देवादि-रूपवत् साध्येन रूपेण सम्बन्धः स्वरूपाभिनिष्पत्तिः, उत स्वाभाविकस्याविर्भावः ? इति । किं प्राप्तम् ? साध्येन रूपेण सम्बन्ध इति, अभिनिष्पत्ति-वचनात् । अन्यथा तद्-वचनं व्यर्थं स्यात् । मोक्ष-शास्त्रं च पुमर्थावबोधि न भवेत् । यदि स्वाभाविक-रूप-सम्बन्धस् तन्-निष्पत्तिर् उच्यते । स्वाभाविकस्य स्वरूपस्य प्राग् अपि सतः पुमर्थाप्रतीतिः । तस्मात् साध्येन रूपेण सम्बन्धः सेति प्राप्ते—

**सम्पद्य् आविर्भावः स्वेन-शब्दात् ॥**

ज्ञान-वैराग्य-निषेवितया भक्त्या _परं ज्योतिर्_ _उपसम्पन्नस्य_ जीवस्येह कर्म-बन्ध-विनिर्मुक्त-गुणाष्टक-विशिष्ट-स्वरूपोदय-लक्षणोऽवस्थान-विशेषः स्वरूप्**आविर्भावः** कथ्यते । कुतः ? **स्वेन-शब्दात्** । **स्वेन** इति स्वरूप-विशेषणाद् इत्य् अर्थः । आगन्तुक-रूप-परिग्रहेऽनर्थकं तत् स्यात्, असत्य् अपि तस्मिन् तस्य स्वकीय-रूपत्व-सिद्धेः । न चाभिनिष्पत्ति-वचनं व्यर्थम् । इदम् एकं सुनिष्पन्नम् इत्य्-आदिष्व् आविर्भावेऽपि तच्-छब्द-वीक्षणात् । न च तस्य पूर्वं सतः पुमर्थत्वं न प्रतीतं तादृग्-अवस्थायाः पूर्वम् अनुदयात् । न चात्रोपाय-वैयर्थ्यं तद्-उदयार्थत्वेन सार्थक्यात् । यत् तु स्व-प्रकाश-चिन्-मात्रस्यात्मनः _परं ज्योतिर् उपसम्पन्नस्य _निवृत्त-निखिल-प्रकृत्य्-अध्यास-दुःखतयावस्थितिस् तन्-निष्पत्तिर् इत्य् आहुस् तत्र—रसं ह्य् एवायं लब्ध्वानन्दी भवति इति मुक्तावानन्दातिशय-श्रवणात् ॥१॥

**र्प्च्** : २.१०.६, १.३.३३-३४, १०.१४.२६, ५.१२.११

**ह्द्स्**: १.३.३३-४, १०.८७.३८।
> —ओ)०(ओ—


## २। मुक्ताधिकरणम्

**॥ ४.४.२ ॥**

ननु _परं ज्योतिर् उपसम्पन्नस्य_ मुक्तिः कस्माद् अवगम्यते ? तत्राह—

**मुक्तः प्रतिज्ञानात् ॥**

स्वरूपाभिनिष्पन्नोऽयं मुक्त एव । कुतः ? प्रतिज्ञानात् । पूर्वत्र य आत्मेति प्रकृतस्य जीवस्य एतं त्व् एव ते भूयोऽनुव्याख्यास्यामि [छा।उ। ८.९.३] इत्य्-आदिभिर् जागराद्य्-अवस्था-त्रय-विनिर्मुक्ततया प्रियाप्रिय-हेतु-भूत-कर्म-निर्मित-शरीर-विनिर्मुक्ततया च व्याख्यातुं प्रजापतिना प्रतिज्ञातत्वात् । तस्मात् कर्म-सम्बन्ध-तन्-निर्मित-शरीरादि-विनिर्मुक्त-स्वाभाविक-स्वरूपावस्थितिर् इह स्वरूपाभिनिष्पत्तिः सैव मुक्तिर् इति ॥२॥

**र्प्च्** : ११.१३.२७, ११.१३.३२, ११.२८.२०

**ह्द्स्- **१.३.३९** **
> **—ओ)०(ओ—**


## ३। आत्माधिकरणम्

**॥ ४.४.३ ॥**

परं ज्योतिर् उपसम्पत्त्य्-उत्तरा तन्-निष्पत्तिर् उक्ता । तत्रैव विमर्शान्तरम् । किम् अत्रादित्य-मण्डलम् एव तज्-ज्योतिर् उत परं ब्रह्मेति सन्देहे तन्-मण्डलम् इति प्राप्तम् । तद् विभिद्य ब्रह्म-प्राप्तेः श्रवणात् । अर्चिर्-आदिके पथि यद् आदित्य-लोक-शब्देनोक्तम् । तत्राह—

**आत्मा प्रकरणात् ॥**

आत्मैव तज्-ज्योतिर् न त्व् आदित्य-मण्डलम् । कुतः ? प्रकरणाद् इति । यद्यपि ज्योतिः-शब्दः साधारणस् तथाप्य् एषः प्रस्तावाद् आत्मनोऽभिधायी । देवो जानाति मे मन इत्य् अत्र युष्मद्-अर्थस्येव देव-शब्दः । इहात्म-शब्दो ज्ञानानन्द-रूपं विभु-वस्तु प्रतिपादयति । अतति प्रकाशते इति । अत्यते गम्यते विमुक्तैर् इति । अतति व्याप्नोति च व्युत्पत्त्या तस्य सिद्धेः । उपनिषच्-छब्दवद् अस्यानेकार्थ-बोधकत्वम् । तच् च वस्तु पुरुषाकारम् इति स्वीकार्यम् । स उत्तमः पुरुष इति विवरणात् । यद् उपसम्पन्नं परं ज्योतिः स तूत्तमः पुरुषो हरिर् इति तद् अर्थः ॥३॥

**र्प्च्** : ११.२८.३४-३५, १०.१४.२३, गीता १५.१७

**ह्द्स्- **७.१३.४४, ६.१६.९।

—ओ)०(ओ—


## ४। अविभागाधिकरणम्

**॥ ४.४.४ ॥**
> 

अथ तत्रैवेदं विमृश्यते । संव्योम-पुरस्थं परं ज्योतिर्-उपसम्पन्नो मुक्तस् तत् सालोक्येन तिष्ठेद् उत तत्-सायुज्येनेति सन्देहे नृप-पुरं प्रविष्टस्य लोके तथा-स्थिति-दृष्टेस् तत्-सालोक्येनेति प्राप्ते—

**अविभागेन दृष्टत्वात् ॥ **

तद्-उपसम्पन्नः सोऽविभागेन तत्-सायुज्येनैव तिष्ठतीति मन्तव्यम् । कुतः ? दृष्टत्वात् । 
> यथा नद्यः स्यन्दमानाः समुद्रे 
> अस्तं गच्छति नाम-रूपे विहाय ।
> तथा विद्वान् नाम-रूपाद् विमुक्तः
> परात्परं पुरुषम् उपैति दिव्यम् ॥ 

इति मुण्डके [३.२.८] तथैव स्थिति-श्रवणात् । सायुज्यं किल सहयोग एव । य एवं विद्वान् उदगयने प्रमीयते देवानाम् एव महिमानं गत्वाद् इत्य् अस्य सायुज्यं गच्छति इत्य्-आदि तैत्तिरीयकात् । सालोक्यादिकं तु तस्यैव प्रकारः, न चैवं विरहेऽव्याप्तिः । तत्राप्य् अन्तः-स्फूर्त्या महिम-संयोगेन च तत्-सत्त्वात् । न च दृष्टान्तेन स्वरूपाभेदः शक्यः । नीरे नीरान्तरस्यैकीभाव-व्यवहारेऽप्य् अन्तर्-भेदस्य सत्त्वात् इतरथा वृद्ध्य्-आद्य्-अनापत्तिः ॥४॥

**र्प्च्** : ११.२९.३४, ११.१९.२, ६.१६.६३, ७.१३.५७, ६.१६.९-१०, २.२.३१, ३.२९.१३, क।उ। २.१.१५, मु।उ। ३.२.८, स्कन्द-पुराण (_उदके तूदकं सिक्तं मिशम् एव यथा भवेत् । न चैतद् एव भवति यतो वृद्धिः प्रदृश्यते ॥ एवम् एव हि जीवोऽपि तादात्म्यं परमात्मना । प्राप्नोति नासौ भवति स्वातन्त्र्यादि-विशेषणात् ॥_) 

**ह्द्स्- **१०.८७.३१
> —ओ)०(ओ—

**५। ब्राह्माधिकरणम्  
॥ ४.४.५ ॥**

अथ मुक्तस्य भोगान् निरूपयिष्यता तद्-धेतु-भूतः सत्य-सङ्कल्पत्वादि-गुण-गणो दिव्य-विग्रहश् च निरूपणीयः । तत्रादौ गुणा निरूप्यन्ते । तथा हि—परं ज्योतिर् उपसम्पन्नः केनचित् गुण-गणेन विशिष्ट आविर्भवति उत चिन्मात्र एव सन् किं वोभयाविरोधात् उभय-विध-स्वरूपः सन्न् इति विषये जैमिनेर् मतं तावद् आह—

**ब्राह्मेण जैमिनिर् उपन्यासादिभ्यः ॥**

ब्राह्मेण ब्रह्मणा निर्वृत्तेन अपहतपाप्मत्वादिना सत्य-सङ्कल्पत्वान्तेन गुण-गणेन विशिष्टः सन्न् आविर्भवति । कुतः ? उपेति । प्रजापति-वाक्ये तस्य गुण-गणस्य जीवेऽप्य् उपन्यासात् । आदि-शब्दात् तद्-गुण-प्रयुक्ता मुक्त-व्यवहारा जक्षण-क्रीडनादयः । तेभ्यस् तेन विशिष्टं मुक्त-स्वरूपम् एवाविर्भवतीति जैमिनिर् मन्यते । स्मृतिश् चैवम् आह—यथा न ह्रीयते ज्योत्स्ना इत्य् आदिना ॥५॥

**र्प्च्** : ११.१४.१३

**ह्द्स्- **४.१२.२३, ४.७.३१, ५.३.११

**॥ ४.४.६ ॥  
चिति तन्-मात्रेण तद्-आत्मकत्वाद् इत्य् औडुलोमिः ॥**

ब्रह्म-ज्ञानादि-प्लुष्टाविद्यो मुक्तश् चिद्-रूपे ब्रह्मण्य् उपसम्पन्नश् चिन्-मात्रेण आविर्भवति। कुतः ? तद् इति । बृहद्-आरण्यके द्वितीयस्मिन् मैत्रेय्य्-उपाख्याने— स यथा सैन्धव-घनोऽनन्तरोऽबाह्यः कृत्स्नो रस-घन एवं वा अरेऽयम् आत्मानन्तरोऽबाह्यः कृत्स्नः प्रज्ञान-घनः [बृ।आ।उ ४.५.१३] इति चैतन्य-मात्रत्वेनावधारणात् । अत एव निर्गुण-चैतन्यं जीव-स्वरूपम् इत्य् अवबुध्यते । अपहत-पाप्मादयः शब्दास् त्व् अविद्यात्मकेभ्यो विकार-सुखादिभ्यो धर्मेभ्यस् तस्य व्यावृत्तिं बोधयन्तः कथञ्चित् तत्रैव नेया इत्य् औडुलोमिर् मन्यते ॥६॥

**र्प्च्** : ४.२८.६२, ११.२२.११, ३.३२.२३, ३.३२.२८, ३.३२.२६

**ह्द्स्- **७.२.२२-२४, ७.२.४६-४७

**॥ ४.४.७ ॥**

अथ स्व-मतम् आह—

**एवम् अप्य् उपन्यासात् पूर्व-भावाद् अविरोधं बादरायणः ॥**

एवम् अपि चिन्-मात्र-स्वरूपत्व-निरूपणे सत्य् अपि तस्मिंस् तस्य गुणाष्टकस्याविरोधं भगवान् बादरायणो मन्यते । कुतः ? उपन्यासादेः । प्रजापति-वाक्यं तद्-उपन्यासात् प्रमानात् तस्य पूर्वस्य जैमिन्य्-उक्तस्यापि तत्र सत्त्वात् । श्रुतित्वाविशेषेणोभयोर् वाक्ययोः सम-प्रामाण्याद् उभय-विध-रूपत्वं मुक्तस्येति सिद्धान्तः । अत्र प्रज्ञान-घन एवेति श्रुतेर् निर्गुण-चिन्-मात्रं जीव-स्वरूपम् इत्य् अर्थो बादरायणस्याभिमतः । एवम् अप्य् अविरोधम् इत्य् उक्तेः । न चैवम् अवधारण-बाधः । सर्वाञ्चेन जड-व्यावृत्त-स्वप्रकाशोऽयम् आत्मेति तस्माद् वाक्याद् एव सुव्यक्तेः । न चेदृशेऽपि जीवे वाक्यान्तरावगतस्य तस्य गाष्टकस्य सम्बन्धो विरुध्यते । यथा कार्त्स्न्येन रस-घनेऽपि सैन्धव-घने दृग्-आदि-ग्राह्या रूप-काठिन्यादयो न विरुध्येरन्न् इति । तस्माद् अपहत-पाप्मत्वादिना गुणाष्टकेन वक्ष्यमाणो ज्ञान-स्वरूपो जीव आविर्भवतीति ॥७॥

**र्प्च्** : ११.१५.३१, ११.२०.३२-३४, ५.१२.१३

**ह्द्स्- **५.१२.१
> —ओ)०(ओ—


## ६। सङ्कल्पाधिकरणम्

**॥ ४.४.८ ॥**

अथ मुक्तस्य सत्य-सङ्कल्पत्वं निरूपयति । छान्दोग्ये स तत्र पर्येति जक्षन् क्रीडन् रममाणः स्त्रीभिर् वा यानैर् वा ज्ञातिभिर् वा [छा।उ। ८.५.१३] इति श्रूयते । तत्र संशयः—मुक्तस्य ज्ञात्य्-आदि-प्राप्तिः प्रयत्नान्तराद् उत सङ्कल्प-मात्राद् इति । लोके राजादीनां सत्य-सङ्कल्पतयोक्तानाम् अपि कार्य-सङ्कल्पे प्रयन्तान्तर-सापेक्षत्व-दर्शनात् तत्-सहिताद् एव सङ्कल्पात् तत्-प्राप्तिर् इति प्राप्ते—

**सङ्कल्पाद् एव तच् छ्रुतेः ॥**

सङ्कल्प-मात्राद् एवास्य तत्-प्राप्तिः । कुतः ? तच्-छ्रुतेः । स यदि पितृ-लोक-कामो भवति सङ्कल्पाद् एवास्य पितरः समुत्तिष्ठन्ति । तेन पितृ-लोकेन सम्पन्नो महीयते [छा।उ। ८.२.१] इति पूर्वत्र तन्-मात्राद् एव तत्-प्राप्ति-श्रवणात् । इतरथावधारणस्य बाधः । प्रज्ञान-घन एवेत्य् अत्र धर्मावेदकात् वाक्यान्तरात् तस्य वय्वस्थापनम् । न च तद्वत् सापेक्षत्वावेदकं वाक्यान्तरं पश्यामः । एषा स्व-सुखैश्वर्य-प्रधाना मुक्तिः सेवा-रसास्वाद-लुब्धैर् नापेक्ष्येति तद् धेयत्व-वचनान्य् उपपद्येरन्न् इति ॥८॥

**र्प्च्** : गीता ६.२२

**ह्द्स्- **२.२.२२, ३.२५.३७, ३.२३.४२, ३.२३.४६
> —ओ)०(ओ—


## ७। अनन्याधिपत्य्-अधिकरणम्

**॥ ४.४.९ ॥**

अथ सत्य-सङ्कल्पस्य मुक्तस्य पुरुषोत्तमैकाश्रयत्वं दर्शयति । मुक्तः पुरुषोत्तमाद् अन्येन नियम्यो न वेति सन्देहे तद् अन्येन नियम्यः स्यात् पर-सद्म-गतत्वात् राज-सद्म-गतवद् इति प्राप्ते—

**अत एव चानन्याधिपतिः ॥**

अतः पुरुषोत्तमानुग्रहाविर्भावात् सत्य-सङ्कल्पत्वाद् एव हेतोर् मुक्तोऽनन्याधिपतिश् च भवति । नास्त्य् अन्यः पुरुषोत्तमाद् अधिपतिर् यस्य सः । तद् एकाश्रयः सन् दीव्यतीति । इतरथा संसार-विशेषापत्तिः स्यात् । अस्य सत्य-सङ्कल्पत्वं स्वात्म-भूतम् अपि पुरुषोत्तमोपासनाद् आव्रिभूतम् अतोऽसौ तम् एवानन्तानन्दं स्वाश्रित-वत्सलम् अनुकम्पयन् प्रमोदते । स च मुक्तम् आनन्दयतीति विवक्ष्यति दर्शयतश् चैवम् इत्य् आदिना । तद्-अंशो जीवस् तस्य कर्तृत्व-भोक्तृत्वे तस्माद् एवेति प्राक् प्रदर्शितम् । अतः सत्य-सङ्कल्पाद् एव मुक्तोऽनन्याधिपतिर् नास्त्य् अन्योऽधिपतिर् अस्येति विधि-निषेध-योग्यो भवति । तद्-योग्यत्वे तु सत्य-सङ्कल्पत्वं विहन्येतेत्य् एके ॥९॥

**र्प्च्** : ७.१०.६

**ह्द्स्- **११.५.४१-४२

**॥ ४.४.१० ॥**

अथ मुक्तस्य दिव्य-विग्रह-योगं दर्शयति । तत्रैव संशयः—परं ज्योतिर् उपसम्पन्नस्य मुक्तस्य विग्रहादिकम् अस्त्य् उत नास्ति, आहो स्वित् यथेच्छम् अस्ति च नास्ति चेति । तत्र तावत् बादरि-मतम् आह—
> 

**अभावे बदरिर् आह ह्य् एवम् ॥**

मुक्तस्य विग्रहाद्य्-अभाव् बादरिर् मन्यते । विग्रहादिकं खलु अदृष्ट-सृष्टम् । तदानीम् अदृष्टाभावात् तन् न सम्भवेत् । कुतः ? आह ह्य् एवम् । हि यस्माच् छान्दोग्य-श्रुतिर् एवम् आह—न वै स-शरीरस्य सतः प्रियाप्रिययोर् अपहतिर् अस्त्य् अशरीरं वाव सन्तं न प्रियाप्रिये स्पृशतः [छा।उ। ८.१२.१] इति विग्रहादि-योगे दुःखस्यापरिहार्यत्वम् उक्त्वा, अस्माच् छरीरात् समुत्थाय [छा।उ। ८.१२.३] इत्य्-आदिना तस्य तत्राविग्रहत्वम् उच्यते । देहेन्द्रियासु-हीनानां वैकुण्ठ-पुर-वासिनाम् [भा।पु। ७.१.३४] इति स्मृतेश् च ॥१०॥

**र्प्च्** : २.२.३१

**ह्द्स्- **७.१.३४

**॥ ४.४.११ ॥  
भावं जैमिनिर् विकल्पामननात् ॥**

मुक्तस्य विग्रहादि-भावं जैमिनिर् मन्यते । कुतः ? **विकल्प**- इति । स एकधा भवति, त्रिधा भवति, पञ्चधा सप्तधा नवधा चैव, पुनश् चैकादशः स्मृतः, शतं च दश चैकश् च सहस्राणि च विंशतिः [छा।उ। ७.२६.२] इति भूम-विद्यायां तस्य विविध-कल्प-श्रवणात् । न हि विविध-विग्रहताम् अन्तरा बहुत्वम् अणु-परिमाणस्य तस्याञ्जसम् अवकल्प्येत । न चैतद् अवास्तवम् इति शक्यं शङ्कितुं, मोक्ष-प्रकरणस्थत्वात् । एवं सत्यं शरीरम् इति त्व् अदृष्ट-विग्रहाद्य्-अभाव-परम्, वक्ष्यमाण-स्मृतेश् च ॥११॥

**र्प्च्** : ९.६.५२

**ह्द्स्- **३.१५.१४-१५

**॥ ४.४.१२ ॥**

अथ स्व-मतम् आह—

**द्वादशाहवद् उभय-विधं बादरायणोऽतः ॥ **

अतः सत्य-सङ्कल्पत्वाद् एव हेतोर् उभय-विधं मुक्तं भगवान् बादरायणो मन्यते उभय-विध-वाक्य-दर्शनात् । तम् अविग्रहं स-विग्रहं च स्वीकरोतीत्य् अर्थः । द्वादशाहवत् । तथा द्वादशाहस्य यजमानेच्छयानेक-यजमानकत्वे सत्रत्वम् एक-यजमानकत्वेऽहीनत्वं च न विरुध्यते । तथा स्वेच्छयाविग्रहत्वं स-विग्रहत्वं च मुक्तस्येत्य् अर्थः । 

इदम् अत्र तत्त्वम्—मुक्ताः खलु ब्रह्म-विद्यया सञ्छिन्न-पिधानाः सत्य-सङ्कल्पाश् च भवन्ति । तेषु ये विग्रहादि-लिप्सवस् ते सङ्कल्पाद् एव तद्वन्तः स्युः । स एकधेत्य् आदि श्रुतेः । ये तु न तादृशास् ते किल न तद्वन्तः । अशरीरं वावेत्य् आदि श्रुतेः । ये ब्राह्मण-वपुषा नित्यं ब्रह्मानुवृत्तिम् इच्छन्ति, तेषां तु तच्-चिच्-छक्ति-मयं तद् आविर्भवतीति किल् नित्यं तद्वन्तस् तद् अनुवर्तन्त इति मन्तव्यम् । बृहद्-आरण्यके— यत्र त्व् अस्य सर्वम् आत्मैवाभूत् । तत् केन कं पश्येत् [बृ।आ।उ ४.५.१५] इत्य्-आदि-श्रवणात् । स वा एष ब्रह्म-निष्ठ इदं शरीरं मर्त्यम् अतिसृज्य ब्रह्माभिसम्पद्य ब्रह्मणा पश्यति ब्रह्मणा श्र्णोति ब्रह्मणैवेदं सर्वम् अनुभवति इति मध्यन्दिनायन-श्रुतेश् च । वसन्ति यत्र पुरुषाः सर्वे वैकुण्ठ-मूर्तयः [भा।पु। ३.१५.१४] इति स्मृतेश् च । आसाधन-समयाद् एव सङ्कल्पो बोध्यः । यथा-क्रतु-श्रुतेः—गच्छामि विष्णु-पादाभ्यां विष्णु-दृष्ट्यानुदर्शनम् इत्य् आदौ पूर्व-स्मरणात् । मुक्तस्यैतद् भविष्यति इत्य् एवं स्मृतेश् च ॥१२॥

**र्प्च्** : ३.१५.१४, २.९.११-१२, ७.१.३४

**ह्द्स्- **३.१५.१२-१६

**॥ ४.४.१३ ॥**

भोग-हेतवो धर्मा दिव्य-देह-योगाश् च निरूपिताः । भोगश् च सोऽश्नुते सर्वान् कामान् [तै।उ। २.१.१] इत्य्-आदि-श्रुति-सिद्धः । स चोभयथापि स्याद् इति वक्तुं प्रारम्भः । तत्रैवं संशयः—मुक्तस्य भोगः सम्भवेन् न वेति । देहेन्द्रियादि-विरहात् न सम्भवेत् यद्य् अयं योगी मन्तव्यस् तदाप्य् आनन्द-पूर्णस्य तस्य तत्-तृष्णानुदयात्, न स युक्त इति प्राप्ते—

**तन्व्-अभावे सन्ध्यवद्-उपपत्तेः ॥**

न च विग्रह-भावे भोगासम्भवः । तत्र सन्ध्यवत् तस्योपपत्तेः । सन्ध्यं स्वप्नः । तत्र यथा तनुं विनापि भोग एवम् अपि स उच्यते ॥१३॥

**र्प्च्** : ७.१०.११, ११.२२.५६ (= ११.२८.१३)

**ह्द्स्- **३.२५.३४

**॥ ४.४.१४ ॥**

स-विग्रहत्वे तु पुष्कल-भोग इत्य् आह—

**भावे जाग्रद्वत् ॥**

भावे विग्रह-सत्त्वे जाग्रद्वद् भोगः । पूर्व-पक्षस् तु भोक्तव्यस्य रसादेर् भगवत्-प्रसादत्वेन स्पृहणीयत्वाद् एव न युक्तः । तृप्तस्यापि हरेर् भक्तेच्छया भोगेच्छादयः । मुक्तस्य तु तत्-प्रसादे भोग्ये भक्त्यैव स्पृहादय इति बोध्यम् ॥१४॥

**र्प्च्** : ७.१०.४९, १०.९.१३-१४

**ह्द्स्- **३.२५.३५-३६
> —ओ)०(ओ—

**९। प्रदीपाधिकरणम्  
॥ ४.४.१५ ॥**

अथ मुक्तस्य सार्वज्ञ्यं प्रकाशयति—न पश्यो मृत्युं पश्यति न रोगं नोत दुःखितां सर्वं ह पश्यः पश्यति सर्वम् आप्नोति सर्वशः [छा।उ। ७.२६.२] इति छान्दोग्ये सर्व-वस्तु-विषयकं ज्ञानं मुक्तस्योक्तम् । तद् युज्यते न वेति संशये प्राज्ञेनात्मनेत्य्-आदि-श्रवणान् न युक्तम् इति प्राप्तौ—

**प्रदीपवद् आवेशस् तथा हि दर्शयति ।**
> 

प्रदीपस्य यथा प्रभयानेक-देशावेशस् तद्वत् प्रसृतया प्रज्ञयानेकार्थावेशो मुक्तस्य भवति । तथा हि श्वेताश्वतरोक्ता श्रुतिर् दर्शयति—प्रज्ञा च तस्मात् प्रसृता पुराणी [श्वे।उ। ४.१८] इति । तस्माद् ईशान् निमित्तात् जीवस्य पुराणी प्रज्ञा प्रसृता भवतीत्य् अर्थः ॥१५॥

**र्प्च्** : १०.१६.४६

**ह्द्स्- **३.२५.३७, १.१.१ (_तेने ब्रह्म हृदा…_), १०.८७.२४

**॥ ४.४.१६ ॥**

ननु मुक्तौ सार्वज्ञ्यं न युक्तम् । प्राज्ञेनात्मनेति श्रुत्या तत्र विशेष-ज्ञान-प्रतिषेधाद् इति चेत्, तत्राह—

**स्वाप्यय-सम्पत्योर् अन्यतरापेक्ष्यम् आविष्कृतं हि ।**

नैतद् वाक्यं मुक्तस्य विशेष-ज्ञानं वारयितुम् अलम् । यत् स्वाप्यय-सम्पत्त्योर् अन्यतरापेक्ष्यं तत् । स्वाप्ययः सुषुप्तिः सम्पत्तिस् तूत्क्रान्तिः । छान्दोग्ये—स्वम् अपीतो भवति तस्माद् एनं स्वपितीत्य् आचक्षते [छा।उ। ६.८.१], वाङ् मनसि सम्पद्यते [छा।उ। ६.१५.१] इति च श्रवणात् । हि यतः । श्रुत्यैव स्वापोत्क्रमयोर् जीवस्य निःसङ्गत्वम् आविष्कृतं मुक्तौ सार्वज्ञ्यं च । तत्रैव नाह खल्व् अयम् एवं स प्रत्यात्मानं जानात्य् अयम् अहम् समीति नो एवम् आनि भूतानि विनाशम् इवापीतो भवति । नाहम् अत्र भोग्यं पश्यामि इति स्वापे निःसञ्ज्ञत्वम् उक्त्वा तत्रैव वाक्ये मुक्तम् अधिकृत्य, स वा एष एतेन दैवेन चक्षुषा मनसैतान् कामान् पश्यन् रमते य एते ब्रह्म-लोके [छा।उ। ८.१२.५] इति तस्य सार्वज्ञ्यम् उक्तम् । उत्क्रमे निःसञ्ज्ञत्वन्त्येभ्यो भूतेभ्यः समुत्थाय तान्य् एवानुविनश्यति इत्य् अभिहितम् । विनश्यति न पश्यतीत्य् अर्थः । तथा च मुक्तः सर्वज्ञो भवतीति ॥१६॥

**र्प्च्** : ३.२९.१३, ११.२०.३४, ११.२५.३५-३६, ११.२९.६, १.७.११, ८.३.१८

**ह्द्स्- **२.२.३१, ११.२८.३१
> —ओ)०(ओ—

**१०। जगद्-व्यापार-वर्जाधिकरणम्  
॥ ४.४.१७ ॥**

अथ य इहात्मानम् अनुविद्य व्रजन्त्य् एतांश् च सत्य-कामांस् तेषां सर्वेषु लोकेषु काम-चारो भवति [छा।उ। ८.१.६] स यदि पितृ-लोक-कामो भवति [छा।उ। ८.२.१] इत्य्-आदि-श्रुतं तत्रैव । इह भवति संशयः । मुक्तो जगत्-कर्ता स्यान् न वेति । परम-साम्याप्तेः सत्य-सङ्कल्पनायाश् चोक्तेः स्याद् इति प्राप्ते—

**जगद्-व्यापार-वर्जं प्रकरणाद् असन्निहितत्वात् ॥**

स यदीत्य् आद्य्-अवगतो मुक्त-सर्गो यतो वा इमानि इत्य् आद्य्-अवगतं निखिल-चिद्-अचित्-सृष्टि-स्थिति-नियमन-रूपं ब्रह्मैकान्तं जगद्-व्यापारं विहाय बोध्यम् । कुतः ? प्रेति । यतो वा इत्य् आदेः ब्रह्मैव प्रकृत्य पाठात् । न चानुकर्षणाकर्षणाभ्यां मुक्तस्य तत्-प्राप्तिर् इत्य् आह असन्न् इति । मुक्तस्य तत्-सानिध्याभावान् न ताभ्यां सेत्य् अर्थः । इतरथा जन्माद्य् अस्य यतः [वे।सू। १.१.१] इति ब्रह्मत्व-लक्षणं न ब्रूयात् । अनेकेश्वरता चानिष्टापद्येत तस्मान् न मुक्तो जगद्-व्यापारीति ॥१७॥
> 

**र्प्च्** : ११.१५.१५, २.५.११, २.६.३१, २.६.१५

**ह्द्स्- **१.१.१

**॥ ४.४.१८ ॥**

ननु सर्वेऽस्मै देवा बलिम् आवहन्ति [तै।उ। १.५.३] इत्य्-आदि तैत्तिरीयके, स स्वराड् भवति तस्य सर्वेषु लोकेषु काम-चारो भवति [छा।उ। ७.२५.२] इति छान्दोग्ये च सर्व-देवाराध्यत्वाद् ऐश्वर्यस्योपदेशात् मुक्तस् तादृशः स्याद् इति चेत् तत्राह—

**प्रत्यक्षोपदेशाद् इति चेन्, न, अधिकारिक-मण्डलस्योक्तेः ॥**

प्रत्यक्षेण श्रुत्यैव मुक्तस्य जगद्-व्यापारोक्तेस् तस्य तद्-वर्जनं न युक्तम् इति चेन् न । कुतः ? आधिकारिकेति । चतुर्मुखादयो ह्य् आधिकारिकास् तेषां मण्डलानि लोकास् तत्-स्था भोगाः परेशानुगृहीतस्य मुक्तस्य भवन्तीति तथोच्यते । यथा कुमार-नारदादेस् तेष्व् अप्रतिहता गतिस् तत्-स्वामि-सत्-कारश् च स्मर्यते । तथा च तद्-विभूति-भूतान् कार्यान्तर-गतान् भोगान् मुक्तस् तद्-अनुग्रहाद् भजतीति तत्र तत्राभिधानात् न तद्-व्यापारी सः ॥१८॥

**र्प्च्** : ११.२.२३

**ह्द्स्- **१०.८७.२८

**॥ ४.४.१९ ॥**

ननु मुक्तश् चेत् कार्यान्तर-गतान् भोगान् भुङ्क्ते तर्हि संसारितो न विशेषस् तेषां विनाशित्वाद् इति चेत्, तत्राह—

**विकार-वर्ति च तथा हि स्थितिम् आह ॥**

विकारे प्रपञ्चे जन्मादि-षट्के वा न वर्तते इति विकारावर्ति निरवद्यं ब्रह्म-स्वरूपं तद्-गुण-भूतं तद्-धामादिकं च । तत्-तद्-विषयया विद्यया तत्-तद्-आवृत्ति-परिक्षयान् मुक्तस् तद् अनुभवंस् तिष्ठतीति न किञ्चिद् ऊनम् । हि यतः कठ-श्रुतिर् मुक्तस्य तथा स्थितिम् आह—
> पुरम् एकादश द्वारम् अजस्यावक्र-चेतसः ।
> अनुष्ठाय न शोचति विमुक्तश् च विमुच्यते ॥ [क।उ। २.२.१] इति ।

स्वरूपावरिकया वृत्त्या विमुक्तो विद्वान् गुणावरिकया तया विमुच्यते इत्य् अर्थः । तथा च द्विविधावृत्ति-विमुक्तस् तत् साक्षात्कृत्य तिष्ठतीत्य् अक्षय-पुमर्थ-भाक् स इति । इयम् आवृत्तिर् मेघ-मालेव जीव-दृष्टि-गतैव बोध्या, न तु ब्रह्म-गता । 
> विलज्जमानया यस्य स्थातुम् ईक्षा-पथेऽमुया ।
> विमोहिता विकत्थन्ते ममाहम् इति दुर्धियः ॥ [भा।पु। २.५.१३] इति स्मरणात् ।

न हि मेघ-मालया रविर् इवाव्रियते ॥१९॥

**र्प्च्** : २.५.१३, ११.२.३३, ११.२.३५, ३.१५.१४-१६

**ह्द्स्- **२.५.११-१३
> —ओ)०(ओ—

**॥ ४.४.२० ॥**

ननु सत्य-सङ्कल्पादि-गुणक-चिदानन्द-स्वरूप-जीव-साक्षात्कारस्य पुमर्थत्वाद् अलं ब्रह्म-साक्षात्कार-प्रयासेनेति चेत्, तत्राह—

**दर्शयतश् चैवं प्रत्यक्षानुमाने ॥**

यद्यपि मुक्तो जीवस् तादृशस् तथाप्य् आत्मनासौ नानन्तानन्द-शाली भवति, तस्याणुत्वात् । किन्तु ब्रह्मणैव तस्यापरिमितानन्दत्वाद् इति श्रुति-स्मृती दर्शयतः । रसं ह्य् एवायं लब्ध्वानन्दी भवति [तै।उ। २.६.१] इति श्रुतिः । भूम्नि मत्व्-अर्थीयः । 
> ब्रह्मणो हि प्रतिष्ठाहम् अमृतस्याव्ययस्य च ।
> शाश्वतस्य च धर्मस्य सुखस्यैकान्तिकस्य च ॥ [गीता १४.२७] इति स्मृतिश् च ।

अल्प-धनो हि महा-धनम् आश्रित्य सम्पन्नो भवतीति युक्तिश् च शब्दात् ॥२०॥

**र्प्च्** : २.९.३२, ११.२९.५, १०.८०.११, १०.४८.२६, ८.१२.६, ११.१४.१६, ९.१९.१५, ११.१४.१३, ११.१४.१७

**ह्द्स्- **१.१.३, १०.२.३२
> —ओ)०(ओ—

**॥ ४.४.२१ ॥**

ननु निरञ्जनः परमं साम्यम् उपैति [मु।उ। ३.१.३] इति श्रवणाद् आत्मनैव मुक्तस् तादृशः स्यात् । ततः किम् ईश्वरेण ? अणुत्वं तु तस्य बुद्धि-गतं क्वचिद् उपचरितम् इति चेत्, तत्राह—

**भोग-मात्र-साम्य-लिङ्गाच् च ॥**

च-शब्दोऽवधारणे । मण्डूक-प्लुत्या पूर्वतो नेत्य् अनुवर्तते । सोऽश्नुते सर्वान् कामान् सह ब्रह्मणा विपश्चिता [तै।उ। २.१] इति मुक्तस्य भोग-मात्रे भगवत्-साम्य-वचनात्, लिङ्गाद् एव स्वरूप-साम्यं वाक्यार्थो न भवतीत्य् अर्थः । चोद्यन्तु प्राक् परिहृतम् । अनेन स्वरूप-निर्णयान्त्य-सूत्रेण जीव-ब्रह्मणोर् भोग-मात्रेणैव साम्यं ब्रुवन् शास्त्र-कृत्तयोः स्वरूप-सामर्थ्य-कृतं वैलक्षण्यं वास्तवम् इत्य् उपादिशत् ॥२१॥

**र्प्च्** : ६.९.४२

**ह्द्स्- **८.१२.१०-११, ३.२५.३
> —ओ)०(ओ—


## ११। अनावृत्त्य्-अधिकरणम्

**॥ ४.४.२२ ॥**

अथ मुक्तस्य सार्वदिकं भगवत्-सण्निध्यं वक्तुम् आरम्भः । अत्र भगवल्-लोक-प्राप्ति-वाक्यानि विषयः । तत्रैवं संशयः—तत्-प्राप्ति-लक्षणा मुक्तिः क्षय्या स्याद् अक्षय्या वेति । लोकत्वाविशेषात् स्वर्गाद् इव तस्मात् पात-सम्भवात् क्षय्या स्याद् इति प्राप्ते—

**अनावृत्तिः शब्दात् अनावृत्तिः शब्दात् ॥**

भगवद्-उपासनया तद्-अवगति-पूर्वया तल्-लोकं गतस्य न तस्माद् आवृत्तिर् भवति । कुतः ? शब्दात् । एतेन प्रतिपद्यमाना इमं मानवम् आवतं नावर्तन्ते, स खल्व् एवं वर्तयन् यावद् आयुषं ब्रह्म-लोकम् अभिसम्पद्यते, न च पुनर् आवर्तते इति श्रुतेः । 
> माम् उपेत्य पुनर्-जन्म दुःखालयम् अशाश्वतम् ।
> नाप्नुवन्ति महात्मानः संसिद्धिं परमां गताः ॥ 
> आ ब्रह्म-भुवनाल् लोकाः पुनर्-आवर्तिनोऽर्जुन ।
> माम् उपेत्य तु कौन्तेय पुनर्-जन्म न विद्यते ॥ [गीता ८.१५-१६] इति स्मृतेश् च ।

न च सर्वेश्वरः श्री-हरिः स्वाधीनम् उक्तं स्व-लोकात् कदाचित् पातयितुम् इच्छेत् मुक्तो वा कदाचित् तं जिहासेद् इति शक्यं शङ्कितुम् । प्रियो हि ज्ञानिनोऽत्यर्थम् अहं स च मम प्रियः [गीता ७.१७], साधवो हृदयं मह्यं साधूनां हृदयं त्व् अहम् [भा।पु। ९.४.६४] इत्य् आदिषु द्वयोर् मिथः स्नेहातिशयाभिधानात् । 
> ये दारागार-पुत्राप्तान् प्राणान् वित्तम् इमं परम् ।
> हित्वा मां शरणं याताः कथं तांस् त्यक्तुम् उत्सहे ॥ [भा।पु। ९.४.६५]
> धौतात्मा पुरुषः कृष्ण-पाद-मूलं न मुञ्चति ।
> मुक्त-सर्व-परिक्लेशः पान्थः स्व-शरणं यथा ॥ [भा।पु। २.८.६]

इत्य् आदिषु भजद्-अत्याग-सङ्कल्प-भजनीयैक-संरति-स्मरणात् निर्दोषाच् च । एतद् उक्तं भवति । सत्य-वाक् सत्य-सङ्कल्पः स्वाश्रित-वात्सल्य-वारिधिः सर्वेश्वरः स्व-भक्तानां स्व-निमित्त-परित्यक्त-सर्व-विषयाणां स्व-वैमुख्य-करीम् अविद्यां निर्धूय तान् अतिप्रियान् निजांशान् स्वान्तिकम् उपानीय कदाचिद् अपि न जिहासति । जीवश् च सुखैकान्वेषी सुखाभासाय तुच्छेषु तेष्व् अनुरज्यन् व्यतीतासङ्खेयजनुर् भाग्य-विशेषोपलब्धान् सद्-गुरु-प्रसादात् विदित-निजांशि-स्वरूपस् तद्-इतर-निस्पृहस् तद्-अनुवृत्ति-परिशुद्धस् ते तम् अनन्तानन्द-चित्-स्वरूपं प्रसाभिमुखं सुहृत्तमं निज-स्वामिनं प्राप्य कदाचिद् अपि तद्-विच्युतिं नेच्छतीति शास्त्राद् एवाधिगतम् अतः शास्त्रैक-शरणैस् तथैव तत्-तद्-आस्थेयम् इति । सूत्रभ्यासः शास्त्र-समाप्ति-द्योतनार्थः ॥२२॥

**र्प्च्** : ३.२७.२८-२९, १०.८४.३२, १०.८८.२६, ३.२५.३५*

**ह्द्स्- **२.८.६, ९.४.६४-६५
> —ओ)०(ओ—

समुद्धृत्य यो दुःख-पङ्कात् समुक्तान्

नयत्य् अच्युतश् चित्-सुखे धाम्नि नित्ये ।

प्रियान् गाढ-रागात् तिलार्धं विमोक्तुं

न चेच्छत्व् असाव् एव सुज्ञैर् निषेव्यः ॥

श्रीमद्-गोविन्द-पदारविन्द-मकरन्द-लुब्ध-चेतोभिः ।

गोविन्द-भाष्यम् एतत् पाठ्यं शपथोऽर्पितोऽन्येभ्यः ॥

विद्या-रूपं भूषणं मे प्रदाय ख्यातिं 

निन्ये तेन यो माम् उदारः ।

श्री-गोविन्दः स्वप्न-निर्दिष्ट-भाष्यो

राधा-बन्धुर् बन्धुराङ्गः स जीयात् ॥

इति श्रीमद्-गोविन्द-भाष्ये ब्रह्म-सूत्र-व्याख्याने चतुर्थाध्यायस्य चतुर्थः पादः ॥

॥ सम्पूर्णम् इदं वेदान्त-दर्शनम् ॥