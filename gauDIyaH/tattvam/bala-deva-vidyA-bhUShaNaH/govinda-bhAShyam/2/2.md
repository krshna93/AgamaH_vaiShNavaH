+++
title = "२"

+++

कृष्ण-द्वैपायनं नौमि यः साङ्ख्याद्य्-उक्ति-कण्टकान् ।

छित्त्वा युक्त्य्-असिना विश्वं कृष्ण-क्रीडा-स्थलं व्यधात् ॥


## १। रचनानुपपत्त्य्-अधिकरणम्

**॥ २.२.१ ॥**

स्व-पक्षे परैर् उद्भाविता दोषा निरस्ता प्रथमे पादे । द्वितीये तु पर-पक्षा दूष्यन्ते । इतरथा वैदिकं वर्त्म विहाय तेषु जानानां प्रवृत्तिः स्याद् अनर्थं च ते समीयुः । तत्र तावत् साङ्ख्यानां मतं निरस्यते । साङ्ख्याचार्यः कपिलस् तत्त्वानि सञ्जग्राह । सत्त्व-रजस्-तमसां साम्यावस्था प्रकृतिः प्रकृतेर् महान् महतोऽहङ्कारः, अहङ्कारात् पञ्च-तन्मात्राणि उभयम् इन्द्रियं स्थूल-भूतानि, पुरुष इति पञ्चविंशतिर् गुण इति । साम्येनावस्थितानि सत्त्वादीनि प्रकृतिः । तानि च सुख-दुःख-मोहात्मकानि क्रमाद् बोध्यानि । तत्-कार्ये जगति सुखादि-रूपत्व-वर्णनात् । तथा हि तरुणी रत्या पत्युः सुखदेति सात्त्विकी भवति, मानेन दुःखदेति राजसी विरहेणमोहदेति तामसी चेत्य् एवं सर्वे भावाद् द्रष्टव्याः । उभयम् इन्द्रियम् इति । दश बाहेन्द्रियाण्य् एकम् अन्तर्-इन्द्रियं मन इत्य् एकादशेत्य् अर्थः । नित्या विभ्वी च प्रकृतिः । मूले मूलाभावाद् अमूलं मूलम् । न परिच्छिन्नं सर्वोपादानम् । सर्वत्र कार्य-दर्शनात् विभुत्वम् इति सूत्रेभ्यः । महद्-अहङ्कार-पञ्च-तन्मात्राणि सप्त प्रकृति-विकृतयः, अहम्-आदेः प्रकृतयः, प्रधानादेस् तु विकृतय इति । एकादशेन्द्रियाणि पञ्च-भूतानि चेति षोडश विकृतय एव । पुरुषस् तु निष्परिमाणत्वान् न कस्यापि प्रकृतिर् न च विकृतिर् इति । एवम् एवेश्वर-कृष्णश् चाह—
> मूल-प्रकृतिर् अविकृतिर् महद्-आद्याः प्रकृति-विकृतयः सप्त ।
> षोडशकश् च विकारो न प्रकृतिर् न विकृतिः पुरुषः ॥ इति ।

सा खलु प्रकृतिर् नित्य-विकारा स्वयम् अचेतनाप्य् अनेक-चेतनाप्य् अनेक-चेतन-भोगापवर्ग-हेतुर् अत्यन्तातीन्द्रियापि तत्-कार्येणानुमीयते । एकैव विषम-गुणा सती परिणाम-शक्त्या महद्-आदि-विचित्र-रचनं जगत् प्रसूते इति जगन्-निमितोपादान-भूता सेति । पुरुषस् तु निष्क्रियो निर्गुणो विभुश् चित्-प्रतिकायं भिनः सङ्घात-परार्थाद् अनुमेयश् च सः । विकार-क्रिययोर् विरहात् कर्तृत्व-भोक्तृत्वयोर् विरहः । एवं स्थिते प्रकृति-पुरुषयोस् तत्त्वे सन्निधि-मात्रात् तयोर् मिथो धर्म-विनिमयः प्रकृतौ चैतन्यस्य पुरुषे तु कर्तृत्व-भोक्तृत्वयोर् अध्यासो भवति । इत्थम् अविवेकात् भोगो विवेकात् तु अपवर्गः । प्रकृत्य्-औदासीन्य-वपुर् इत्य् एवम् आदीन् अर्थान् सोपपत्तिकैः सूत्रैर् निबबन्ध । अस्यां प्रक्रियायां प्रत्यक्षानुमानागमान् प्रमाणानि मेने । त्रिविधं प्रमाणं तत्-सिद्धौ सर्व-सिद्धेर् नाधिक्य-सिद्धिर् इति । तत्र प्रत्यक्षागम-सिद्धेष्व् अर्थेषु नातीव विसंवादः । यत् तु परिमाणात् समन्वयात् । शक्तितश् चेत्य् आदि सूत्रैः प्रधानं जगत्-कारण्णम् अनिमितं तन्-निरस्यं भवति । तेनैव सर्व-तन्-मत-निरासात् । तत्र प्रधानं जगन्-निमित्तोपादानं भवेत् न वेति संशये प्रधानम् एव तथा जगतः सात्त्विकादि-रूपत्वात् प्रधानस्यैव सत्त्वादि-रूपस्य तद्-उपादानत्वेनानुमानात् । घटादि-कार्यस्योपादानं खलु तत्-सजातीयं मृद्-आद्य् एवं दृष्टम् । फलति वृक्षश् चलति जलम् इतिवत् जडस्यापि तस्य कर्तृत्वं च । तस्मात् प्रधानम् एव जगद्-उपादानं जगत्-कर्तृ चेत्य् एवं प्राप्ते—

**रचनानुपपत्तेश् च नानुमानम् ॥**

अनुमीयते जगद्-धेतुतयेत्य् अनुमानं जडं प्रधानम् । तन् न जगद् उपादानं, न च तन्-निमित्तम् । कुतः ? रचनेति । विचित-जगद्-रचनायाश् चेतनानधिष्ठितेन जडेन तेनासिद्धेर् इत्य् अर्थः । न खलु चेतनानधिष्टितैर् इष्टकादिभिः प्रसादादि-रचना सिद्धा लोके । च-शब्देनान्वयानुपपत्तिः समुच्चिता । न हि बाह्या घटादयः सुखादि-रूपतयान्विताः । सुखादीनाम् आन्तरत्वात् घटादीनां सुखादि-हेतुत्वात् । तद्-रूपत्वाप्रतीतेश् च ॥१॥

**र्प्च्-** ११.२४.२-६।

**ह्द्स्-** १०.२.२८

**॥ २.२.२ ॥  
प्रवृत्तेश् च ॥**

जडस्य चेतनाधिष्ठितत्वे सतीति शेषः । यस्मिन्न् अधिष्ठातरि सति जडं प्रवर्तते तस्यैव सा प्रवृतिर् इति निश्चितं रथ-सूतादौ । इत्थं च फलतीत्य् आदिकं प्रत्युक्तम् । तत्रापि चेतनाधिष्ठितत्वात् तच् चान्तर्यामि-ब्राह्मणात् । एतत् परत्र स्फुटीभावि । चोऽवधरणे । अहं करोमीति चेतनस्यैव प्रवृत्ति-दर्शनात् जडस्य कर्तृत्वं नेति वा । 

ननु प्रकृति-पुरुषयोः सन्निधि-मात्रेण मिथो धर्माध्यासात् जगद्-रचनोपपत्तिर् इति चेद् उच्यते अध्यास-हेतुः सन्निधिः किं तयोः सद्-भावः किं वा प्रकृति-पुरुष-गतः कश्चिद् विकार इति । नाद्यः मुक्तानाम् अप्य् अध्यास-प्रसङ्गात् । अन्त्योऽपि न तावत् प्रकृति-गतो विकारः अध्यास-कार्यतयाभिमतस्य तस्याध्यास-हेतुत्वायोगात्, न च पुरुष-गतः अस्वीकारात् ॥२॥

**र्प्च्-** ११.२४.२-६।

**ह्द्स्-** ७.९.३०।

**॥ २.२.३ ॥**

ननु पयो यथा दधि-भावेन स्वतः परिणमते, यथा चाम्बु वारिदम् उक्तम् एक-रसम् अपि ताल-चूतादिषु मधुराम्लादि-विचित्र-रस-रूपेण तथा प्रधानम् अपि पुरुष-कर्म-वैचित्र्यात् तनु-भुवनादि-रूपेणेति चेत्, तत्राह—

**पयोऽम्बुवच् चेत् तत्रापि ॥**

तयोः पयोऽम्बुनोर् अपि चेतअ-धिष्ठितयोर् एव प्रवृत्तिः, न तु स्वतः रथादि-दृष्टान्तेन तथानुमानात् । तयोस् तद्-अधिष्ठितत्वं चान्तर्यामि-ब्राह्मणात् सिद्धम् ॥३॥

**र्प्च्-** ७.६.२०-२१, ८.३.३, १०.८५.४, ११.२.३९।

**ह्द्स्- **७.९.३०।

**॥ २.२.४ ॥  
व्यतिरेकानवस्थितेश् चानपेक्षत्वात् ॥**

अप्य्-अर्थे च-कारः । सृष्टेः प्राक् प्रधान-व्यतिरेकेण हेत्व्-अन्तरानवस्थितेर् अनपेक्षत्वान् न केवलस्य प्रधानस्य स्व-परिणाम-कर्तृत्वम् । प्रधान-व्यतिरिक्तस् तत्-प्रवर्तकस् तन्-निवर्तको वा हेतुर् आदि-सर्गात् पूर्वं नावतिष्ठते इति यत् स्वीकृतं तस्यापि पुनर् अपेक्षणात् । चैतन्यस्य सन्निधेर् हेत्व्-अन्तरस्याङ्गीकाराद् इति यावत् । तथा च केवल-जड-कर्तृत्व-वाद-भङ्गः । किं च, व्यतिरिक्त-हेत्व्-अभावात् सन्निधि-सत्त्वाच् च प्रलयेऽपि कार्योद्य-प्रसङ्गः । न च तदादृष्टोद्बोधनाभावात् कार्याभावः । तद्-उद्बोधस्यापि तदैवापाद्यमानत्वात् ॥४॥

**र्प्च्-** ३.५.२३-२४, ११.२४.२०, ११.२२.१६-१७।

**ह्द्स्- **७.१.६

**॥ २.२.५ ॥**

ननु लता-तृष्णा-पल्लवादि विनैव हेत्व्-अनरं स्वभावाद् एव क्षीराकारेण परिणमते तथा प्रधानम् अपि महद्-आद्य्-आकारेणेति चेत्, तत्राह—

**अन्यत्राभावाच् च न तृणादिवत् ॥**

अवधृतौ च-शब्दः । नैतच् चतुरस्रम् । अन्यत्राभावात् । वईवर्दादि-भक्षिते तृणादिके ज्ञीर्-आकार-परिणामाभावाद् इत्य् अर्थः । यदि स्वभावाद् एव तृणादि क्षीरात्मना परिणमते तर्हि चवरादि-पतितेऽपि तथा स्यान् न चैवम् अस्य् अतो न स्वभाव-मात्रं हेतुः, किन्तु व्यक्ति-विशेष-सम्बन्धात् सर्वेश-सङ्कल्प एव तथेति ॥५॥

**र्प्च्-** ७.२५.१, १.१०.२२, २.५.१४।

**ह्द्स्- **७.३.२७।

**॥ २.२.६ ॥**

प्रधानस्य जाड्यात् स्वतः-प्रवृतिर् न समस्तीत्य् आपादितम् । अथ त्वन्-मुखोलासाय तां चेद् अभ्युपगच्छामस् तथापि न किञ्चित् तवाभीष्टं सिद्ध्येद् इत्य् आह—

**अभ्युपगमेऽप्य् अर्थाभावात् ॥**

चतुर्षु नेत्य् अनुवर्तते । पुरुषो मां भुक्त्वा मद्-दोषान् अनुभूय मद्-औदासीन्य-लक्षणं मोक्षं प्राप्स्यति इति तद्-भोगापवर्गार्थां प्रधान-प्रवृत्तिं मन्यते । प्रधान-प्रवृत्तिः परार्था स्वतोऽप्य् अभोक्तृत्वाद् उष्ट्र-कुङ्कुम-वहनवद् इति । अकर्तापि पुरुषो भोक्तेति च मन्यते । अकर्तुर् अपि फलोपभोगोऽन्नादवद् इति । सैषा प्रवृत्तिर् न युक्ता मन्तुम् । कुतः ? तस्या स्वीकारे फलाभावात् । पुरुषस्य प्रकृति-दर्शन-रूपो भोगस् तद्-औदासीन्य-रूपो मोक्षश् च प्रवृत्तेः फलम् । तत्र भोगस् तावन् न सम्भवति । प्रवृत्तेः प्राक्चैतन्य-मात्रस्य निर्विकारस्याकर्तुः पुरुषस्य तद्-दर्शन-रूप-विकारायोगात् । न चापवर्गः । प्राग् अपि प्रवृत्तेस् तस्य सिद्धत्वेन तद्-वैयर्थ्यात् । सन्निधि-मात्रस्य भोग-हेतुत्वे तु मुक्तानां तद्-आपत्तिः, तस्य नित्यत्वात् ॥६॥

**र्प्च्- **१०.८७.३४।

**ह्द्स्-** ७.३.२९।

**॥ २.२.७ ॥**

ननु यथा गति-शक्ति-रहितस्य दृक्-शक्ति-सहितस्य पङ्गु-पुरुषस्य सन्निधानात् गति-शक्तिमान् दृक्-शक्ति-रहितोऽप्य् अन्धः प्रवर्तते, यथा चाअस्कान्ताश्मनः सन्निधानाज् जडम् अप्य् अयश् चलति एवं चिन्-मात्रस्य पुंसः सन्निधानाद् अचेतनापि प्रकृतिस् तच्-छायया चेतनेव तद्-अर्थे सर्गे प्रवर्तेतेति चेत्, तत्राह—

**पुरुषाश्मवद् इति चेत् तथापि ॥**

तथापि तेनापि प्रकारेण जडस्य स्वतः प्रवृत्तिर् न सिद्ध्यति । पङ्गोर् गति-वैकल्येऽपि वर्त्म-दर्शन-तद्-उपदेशादयोऽन्धस्य दृक्-शक्ति-विरहेऽपि तद्-उपदेश-ग्रहादयो विशेषाः सन्ति । अयस्कान्त-मणेश् चायः-सामीप्यादयः । पुरुषस्य तु नित्य-निष्क्रियस्य निर्धर्मकस्य न कोऽपि विकारः । सन्निधि-मात्रेण तस्मिन् स्वीकृते तस्य नित्यत्वान् नित्यं सर्गो मोक्ष्भावश् च प्रसज्येत । किं च पङ्ग्व्-अन्धाव् उभौ चेतनौ अयस्कान्तायसी च द्वे जडे इति दृष्टान्त-वैषम्यं विस्फुटम् ॥७॥

**र्प्च्-** ७.५.१२।

**ह्द्स्- **११.६.१६, ७.५.१४

**॥ २.२.८ ॥**

यत् तु गुणानाम् उत्कर्षापकर्ष-वशेनाङ्गाङ्गि-भावाद् विश्व-सृष्टिर् इति मन्यते तन् निरस्यति—

**अङ्गित्वानुपपत्तेश् च ॥**

सत्त्वादीनां साम्येनावस्थितिः प्रधानावस्था । तस्या च निरपेक्ष-स्वरूपाणां तेषां कस्यचिद् एकस्याङ्गित्वं नोपपद्यते, इतरयोस् तत्-समत्वेन गुणीभावासम्भवात् । तथा च गुणानाम् अङ्गाङ्गि-भावासिद्धिः । न चेश्वरः कालो वा तत्-कृत् अस्वीकारात् । यथाह कपिलः—ईश्वरासिद्धेः मुक्त-बद्धयोर् अन्यतराभावान् न तत्-सिद्धिर् इति । दिक्-कालावकाशादिभ्य इति च । न च पुरुषस् तत्-कृत् तस्य तत्रौदासीन्यात् । तथा च गुण-वैषम्य-हेतुकः सर्गो नेति । किं चैवं हेत्व्-अभावात् प्रतिसर्गेऽपि ते वैषम्यं भजेरन् । आदि-सर्गे तु न भजेरन्न् इति ॥८॥

**र्प्च्-** —-

**ह्द्स्- **११.६.१७।

**॥ २.२.९ ॥**

ननु कार्यानुरोधेन गुणा विचित्र-स्वभावा भवन्तीत्य् अनुमेयम् । तेन नोक्त-दोषावकाश इति चेत्, तत्राह—

**अन्यथानुमितौ च ज्ञ-शक्ति-वियोगात् ॥**

विचित्र-शक्तिकतया गुणानाम् अनुमानेऽपि न दोषान् निस्तारः । कुतः ? ज्ञेति । ज्ञातृत्व-विरहाद् इत्य् अर्थः । इदम् अहम् एवं च सृजामीति विमर्शाभावाद् इति यावत् । ज्ञान-शून्याज् जडान् न सृष्टिर् इष्टकादेर् इव ऋते चेतनाधिष्ठानाद् इति ॥९॥

**र्प्च्-** ११.२४.२-६।

**ह्द्स्-** १.१.१।

**॥ २.२.१० ॥**

उपसंहरति—

**विप्रतिषेधाच् चासमञ्जसम् ॥**

पूर्वोत्तर-विरोधाच् चेदं कपिल-दर्शनम् असमञ्जसम् । निःश्रेयस-कामैर् हेयम् इत्य् अर्थः । तथा हि, प्रकृतेः पारार्थ्याद् दृश्यत्वाच् च तस्या भोक्ता द्रष्टाधिष्ठाता च पुरुष इति शरीरादि-व्यतिरिक्तः पुमान्, संहत-परार्थत्वात् इत्य् आदिभिर् अभ्युपगम्य तस्य पुनर् निर्विकार-निर्धर्मक-चैतन्यत्व-कर्तृत्व-शून्यत्वं कैवल्य-रूपत्वं चाभिहितम् । जड-प्रकाश-योगात् प्रकाशः, निर्गुणत्वान् न चिद्-धर्मा इत्य् आदिभिः । गुणाविवेक-विवेकौ पुंसौ बन्ध-मोक्षौ स्वीकृत्य तौ पुनर् गुणानाम् एव, न तु पुंस इत्य् उक्तम् । नैकान्ततो बन्ध-मोक्षौ पुरुषस्याविवेकाद् ऋते, प्रकृतेर् आञ्जस्यात् ससङ्गत्वात् पशुवत् इत्य् एवम् आदयोऽनेके विप्रतिषेधास् तत्-स्मृताव् एव मृग्याः ॥१०॥

**र्प्च्-** —-

**ह्द्स्- **७.९.४९, ११.११.१

—ओ)०(ओ—


## २। महद्-दीर्घाधिकरणम्

**॥ २.२.११ ॥**

अथारम्भ-वादो निरस्यते । तार्किका मन्यन्ते पार्थिवादयश् चतुर्विधाः परम्णवो निरवयवा रूपादिमन्तः पारिमाण्डल्य-परिमाणाः प्रलय-कालेऽनारब्ध-कार्यास् तिष्ठन्ति, सर्ग-काले तु जीवादृष्टादि-पुरःसराः सन्तः द्व्यणुकादि-क्रमेण सावयवं स्थूलतरं जगत्-कार्यम् आरभन्ते । तत्र द्वयोः परमाण्वोर् अदृष्ट-सापेक्षा क्रिया, तया संयोगे सति द्व्यणुकं ह्रस्वम् उत्पद्यते । तत्र समवाय्य् असमवायि-निमित्त-कारणानि क्रमात् परमाणु-युग्म-तत्-संयोग-जीवादृष्टानीत्य् एवम् अग्रेऽपि । ततस् त्रयाणां द्व्यणुकानां क्रियया संयोगे सति त्र्यणुकं महद् उत्पद्यते । न च द्वाभ्याम् अणुभ्यां त्र्यणुकारम्भः कारण-भूम्ना कार्य-महत्त्वोत्पादनात् । एवं चतुर्भिस् त्र्यणुकैश् चतुरणुकं, चतुरणुकैर् अपरं स्थूलतरं, तैश् च स्थूलतरं, तैश् च स्थूलतमम् इत्य् एवं-क्रमेण महती पृथिवी, महत्य् आपो, महत् तेजो, महान् वायुश् चोत्पद्यते । कार्य-गत-रूपादिकं तु स्वाश्रय-समवायि-कारण-गताद् रूपादेः । कारण-गुणा हि कार्य-गुणान् आरभन्ते । इत्थम् उत्पन्नान् पृथिव्य्-आदीन् ईश्वरे सञ्जिहीर्षौ सति परमाणुषु क्रियया विभागात् संयोग-नाशेन द्व्यणुकेषु नष्टेष्व् आश्रय-नाशात् त्र्यणुकादि-नाश इति क्रमेण पृथिव्य्-आदेर् नाशः । यथा पटस्य तन्तु-नाशे तद्-गतस्य रूपादेस् तु स्वाश्रय-नाशेनैवेति जगद्-विलय-प्रकारः । 

किं च, परमाणुर् अत्र परिमण्डल-सञ्ज्ञस् तत्-समवेतं परिमाणं तु पारिमाण्डल्यम् अभिधीयते । द्व्यणुकम् अणु-सञ्ज्ञं तत्-समवेतं परिमाणं त्व् अणुत्वं ह्रस्वत्वं च। त्र्यणुकादि-परिमाणं तु महत्त्वं दीर्घत्वं चेति प्रक्रिया । 

तत्र संशयः—परमाणुभिर् जगद्-आरम्भः समञ्जसो न वेति । तत्रादृष्टवदात्म-संयोग-हेतुकं परमाणु-गताद्य्-अक्रिया-जन्य-तद्-युग्म-संयोगारब्ध-द्व्यणुकादि-क्रमेण सृष्टेः सम्भवात् समञ्जस इति प्राप्ते परिह्रियते—

**महद् दीर्घवद् वा ह्रस्व-परिमण्डलाभ्याम् ॥**

इह वेति चार्थे । पूर्वतोऽसमञ्जसम् इत्य् अनुवर्तते । ह्रस्व-परिमण्डलाभ्यां द्व्यणुक-परमाणुभ्यां महद्-दीर्घ-त्र्यणुकवत् तन्-मतं सर्वम् असमञ्जसम् । परिमण्डलेभ्यो द्व्यणुकानि तेभ्यस् त्र्यणुकानि तेभ्यश् चतुरणुकादि-क्रमेण पृथिव्य्-आदीनाम् उत्पत्तिर् इतिवद् अन्यापि तत्-प्रक्रिया विरुद्धेत्य् अर्थः । तथा हि परमाणुभिः सावयवानि द्व्यणुकान्य् आरभ्यन्त इति न युक्तम् । सावयवैः षड्भिः पार्श्वैः संयुज्यमानानां तन्तूनाम् अवयवि-पटारम्भकत्व-दर्शनात् । तस्मात् सप्रदेशाः परमाणवोऽङ्गीकार्याः । इतरथा सहस्र-परमाणूनां संयोगेऽपि पारिमाण्डल्यानधिक-परिमाणतया प्रथिमानुपपत्तेर् अणुत्व-ह्रस्वत्व-महत्त्वाद्य्-असिद्धिः । न च कारण-भूमा कार्य-महत्त्वोत्पादकः मनः-कल्पन-मात्रत्वात् । तथाङ्गीकृतेऽपि प्रदेश-भेदे तेऽपि सांशाः स्वैर् अंशैस् तेऽपि पुनः स्वैर् इत्य् अनवस्था अंशानन्त्य-साम्येन मेरु-सर्षपयोस् तौल्य-प्रसङ्गश् च । तस्मात् महद्-दीर्घ-त्र्यणुकं ह्रस्व-द्व्यणुकोत्पन्नं ह्रस्व-द्व्यणुकं च परिमण्डलोत्पन्नम् इति रिक्तं वचः । न चैतत् सूत्रं स्व-दोष-निरासकतया व्याख्येयम् अस्य पादस्य पर-पक्षाक्षेपकत्वात् ॥११॥

**र्प्च्-** ५.१२.९, ५.१२.११, १०.८७.२१।

**ह्द्स्-** ३.११.१-२, ३.११.४१-४२, ५.१२.९

**॥ २.२.१२ ॥**[^१३]

किम् अन्यद् असमञ्जसं ? तत्राह—

[^१३]:
     Tहे Sहन्कर एदितिओन् स्तर्त्स् थे _परमाणु-जगद्-अकारणत्वाधिकरणम्_।


**उभयथापि न कर्मातस् तद्-अभावः ॥**

परमाणु-क्रिया-जन्य-तत्-संयोग-पूर्वक-द्व्यणुकादि-क्रमेण तार्किकैर् जगद्-उत्पत्तिर् इष्यते । तत्र परमाणु-क्रिया किं परमाणु-गताद् दृष्ट-जन्या किं वात्म-गतादृष्ट-जन्येति । नाद्यः आत्म-पुण्यापुण्य-जन्यादृष्टस्य परमाणु-गतत्वासम्भवात् । नाप्य् अन्त्यः आत्म-गतेन तेन परमाणु-गत-क्रियोत्पत्त्य्-असम्भवात् । न च संयुक्त-समवाय-सम्बन्धात् सम्भविष्यति निरवयवानां परमाणूनां निरवयवेनात्मना संयोगानुपपत्तेः । तद् एवम् अनुभ्यथापि नाद्य-क्रिया-जनकम् अदृष्टम् । जाड्याच् च न ह्य् अचेतनं चेतनानधिष्ठितं स्वतः प्रवर्तते प्रवर्तयति चेति परीक्षितं प्राक् । न चात्मा वा तत्-प्रवर्तकः । तदानुतत्पन्न (सिच्)-चैतन्यस्य तस्यापि तत्त्वात् । न चादृष्टानुसारीश्वरेच्छा तत्-क्रिया-हेतुः तस्या नित्यत्वेन नित्यं तत्-प्रसङ्गात् । न चादृष्टोद्बोधाभावात् प्रतिसर्गे तद्-अभावः तस्यापि सामग्री-सत्त्वेऽनावश्यकत्वात् । ततश् च नियतस्य कस्यचित् क्रिया-हेतोर् अभावान् न सा । परमाणुषु तद्-अभावान् न तत्-संयोगः । तद्-अभावाच् च न द्व्यणुकादिकम् इत्य् अतस् तद्-अभावः सर्गाभावः स्यात् ॥१२॥

**र्प्च्-** ६.१६.३२।

**ह्द्स्-** ६.१६.२६।

**॥ २.२.१३ ॥  
समवायाभ्युपगमाच् च साम्याद् अनवस्थितेः ॥**

समवाय-स्वीकाराच् चासमञ्जसं तन्-मतम् । कुतः ? साम्याद् इति । परमाणूनां द्व्यणुकैः सह समवायः सम्बन्धस् तार्किकैर् अङ्गीकृतः । स खलु न सम्भवति । तस्यापि सम्बन्धित्व-साम्यात् । तत्रापि समवायापेक्षायाम् अनवस्थापत्तेः । तथा हि गुण-क्रिया-जाति-विशिष्ट-बुद्धिं जनयन् समवायस् तैः सम्बन्ध एव जनयेद् अन्यथाति-प्रसङ्गात् । तथा च समवायान्तराङ्गीकारेऽनवस्था । स्वरूपम् एव तत्र सम्बन्ध इति चेत्, तर्ह्य् अन्यत्रापि स एवास्तु, किं तेन ? न च युक्तः सोऽभ्युपगन्तुम् । तस्य स्वरूप-मात्रतया सर्वत्र सर्व-धर्म-प्राप्तेः । 

किं च, समवाय-वादिनां वायौ गन्धः, पृथिव्यां शब्दः, आत्मनि रूपं, तेजसि बुद्धिर् इत्य् आपद्येत । समवायस्यैकत्वेन तत्-तत्-समवायस्य तत्र सत्त्वात् । न च तन् निरूपितः स नास्तीति बोध्यम्, तत्-तन्-निरूपितत्वस्यापि स्वरूप-मात्रत्वेन तस्यापि तत्त्वात् । अतिरिक्तस्य च नियत-पदार्थ-वादेऽसम्भवात् । तस्माद् विरुद्धस् तर्क-समयः ॥१३॥

**र्प्च्-** —-

**ह्द्स्-** ५.१२.९

**॥ २.२.१४ ॥  
नित्यम् एव च भावात् ॥**

समवायस्य नित्यत्व-स्वीकारात् तत्-सम्बन्धिनोऽपि जगतो नित्यत्व-प्रसङ्गाद् असमञ्जसं तन्-मतम् ॥१४॥

**र्प्च्-** —-

**ह्द्स्-** ५.१२.१०

**॥ २.२.१५ ॥  
रूपादिमत्वाच् च विपर्ययो दर्शनात् ॥**

पार्थिवाप्य् अतैजस-वायवीयानां परमाणूनां रूप-रस-गन्ध-स्पर्शवत्वाङ्गीकारात् तेषु नित्यत्व-निरवयवत्व-विपर्ययोऽनित्यत्व-सावयवत्व-प्राप्तिः स्यात्, रूपादिमति घटादौ तथा-दर्शनाद् इति स्वीकार-परित्यागाद् असमञ्जसं तन्-मतम् ॥१५॥

**र्प्च्-** ५.१२.९-१०

**ह्द्स्-** ५.१२.८।

**॥ २.२.१६ ॥  
उभयथा च दोषात् ॥**

परमाणूनां रूपाद्य्-अनङ्गीकारे स्थूल-पृथिव्यादेर् अपि तद्-अभावाप्तिः । तत्-परिजिहीर्षया रूपाद्य्-अज्ञीकारे तु प्राक्-उक्त-दोषः इत्य् उभयथा क्षोदाक्षमत्वाद् असमञ्जसं तन्-मतम् ॥१६॥

**र्प्च्-** —-

**ह्द्स्-** ५.१२.९।

**॥ २.२.१७ ॥  
अपरिग्रहाच् चात्यन्तम् अनपेक्षा ॥**

कपिलादि-मतानां केनचिद् अंशेन शिष्टैर् मन्व्-आदिभिः परिग्रहात् कथञ्चिद् अपेक्षा स्यात् । अस्य तु परमाणु-कारण-वादस्य वेद-विरुद्धस्य तैः केनाप्य् अंशेनापरिग्रहाद् असङ्गतेश् च नात्र श्रेयोऽर्थिनाम् अपेक्षा स्याद् इति ॥१७॥

**र्प्च्-** १०.८७.२१

**ह्द्स्-** ६.१६.१०

—ओ)०(ओ—


## ३। समुदायाधिकरणम्

**॥ २.२.१८ ॥**

इदानीं बुद्ध-मतं निराक्रियते । तत्र बुद्ध-मुनेर् वैभाषिक-सौत्रान्तिक-योगाचार-माध्यमिकाख्याश् चत्वारः शिष्याः । तेषु बाह्यः सर्वोऽप्य् अर्थः प्रत्यक्ष इति वैभाषिकः । बुद्धि-वैचित्र्याद् अर्थोऽनुमेय इति सौत्रान्तिकः । अर्थ-शून्यं विज्ञानम् एव परमार्थसत् बाह्यार्थस् तु स्वाप्न-तुल्य इति योगाचारः । सर्वं शून्यम् इति माध्यमिकः । इत्य् एवं ते मतानि दध्रुः । भाव-पदार्थः सर्वत्र क्षणिकः । तत्राद्यौ भूत-भौतिकश् चित्त-चैत्त्यश् चेति समुदाय-द्वयं मन्येते । तथा हि रूप-विज्ञान-वेदना-सञ्ज्ञा-संस्काराख्याः पञ्च स्कन्धाः भवन्ति । तेषु खर-स्नेहोष्ण-चलन-स्वभावाः पार्थिवादयश् चतुर्विधाः परमाणवः पृथिवादि-भूत-चतुष्टय-रूपेण संहन्यन्ते । तच् चतुष्टयञ्च देहेन्द्रिय-विषय-रूपेणेति स एष भूत-भौतिकात्मा रूप-स्कन्धो बाह्य-समुदायः । अहं-प्रत्ययम् आरूढो ज्ञान-सन्तानो विज्ञान-स्कन्धः । स एष कर्ता भोक्ता चात्मा । सुख-वेदना दुःख-वेदना च वेदना-स्कन्धः । देवदत्तादि-नामधेयं सञ्ज्ञा-स्कन्धः । राग-द्वेष-मोहादिश् चैतसिको धर्मः संस्कार-स्कन्धः । ते एते चत्वार-स्कन्धाश् चित्त-चैत्तिकाः कथ्यन्ते । सर्व-व्यवहारास्पदत्वेन चान्तः संहन्यन्ते । तद् अयम् आन्तरः समुदायश् चतुः-स्कन्धी-रूपः । इदम् एव समुदाय-द्वयम् अशेषं जगत् । एतद् अन्यद् आकाशादिकम् अवस्तु-भूतम् इति । 

अत्र संशयः । एषा समुदाय-द्वय-कल्पना युक्ता न वेति । एतेनैव जगद्-व्यवहारोपपत्तेर् युक्तेति प्राप्ते प्रतिविधत्ते—

**समुदाय उभय-हेतुकेऽपि तद्-अप्राप्तिः ॥**

योऽयम् उभय-सङ्घात-हेतुक उभय-विधः समुदायो निरूपितस् तस्मिन् स्वीकृतेऽपि तद्-अप्राप्तिर् जगद्-आत्मक-समुदायासिद्धिः । समुदायिनाम् अचेतनत्वात्, अन्यस्य च संहन्तुः स्थिर-चेतनस्याभावात् । तस्य च भाव-क्षणिकत्वाङीकारात् । स्वतः-प्रवृत्त्य्-उरीकृतौ तत् सातत्य-प्रसङ्गः । तस्माद् अयुक्ता तत्-कल्पना ॥१८॥

**र्प्च्- **१०.८७.२२, २५।

**ह्द्स्- **६.१६.९, ६.१६.६, ६.१६.८।

**॥ २.२.१९ ॥**

ननु सौगत-समयेऽविद्यादयो मिथो हेतु-फल-भावम् आपन्नाः स्वीक्रियन्ते अप्रत्याख्येयाश् च ते सर्वेषाम् । तेषु च मिथस् तथा-भावेन घटीयन्त्रवत् सन्ततम् आवर्तमानेष्व् अर्थाक्षिप्तः सङ्घातस् तम् अन्तरेणैषाम् असिद्धेः । ए चाविद्या संस्कारो विज्ञानं नाम रूपं षड्-आयतनं स्पर्शो वेदना तृष्णोपादानं भवो जातिर् जरा मरणं शोकः परिवेदना दुःखं दुर्मनस् ता चेति, तत्राह—

**इतरेतर-प्रत्ययत्वाद् इति चेन् नोत्पत्ति-मात्र-निमित्तत्वात् ॥**[^१४]

प्रत्यय-शब्दो हेतु-वाची । अविद्यादीनां परस्पर-हेतुत्वाद् उपपन्नः सङ्घातः इति यद् उक्तं तन् न । कुतः ? उत्पत्तीति । तेषां पूर्व-पूर्वम् उत्तरोत्तरस्योत्पत्ति-मात्रं प्रति निमित्तं स्यान् न तु सङ्घातं प्रति किञ्चित् तद् अस्तीति । किं च भोगार्थं सङ्घातः । न च क्षणिकेष्व् आत्मसु भोगः सम्भवति । तद्-धेतोर् धर्माधर्मादेस् तैः पूर्वम् असम्पादनात् । न च तत्-सन्तानेन स सम्पादितः । तस्य स्थायित्वे सर्व-क्षणिकत्व-प्रतिज्ञा-व्याकोपात् । क्षणिकत्वे प्राग्-उक्त-दोषानतिवृत्तेः । तस्माद् असङ्गतः सौगत-समयः ॥१९॥

[^१४]:
     Tहे Rअमनुज रेअदिन्ग् ओफ़् थिस् सुत्र इस् _इतरेतर-प्रत्ययत्वाद् इति चेत्, न, सङ्घात-भावानिमित्तत्वात् ।_


**र्प्च्-** २.९.३२।

**ह्द्स्-** ११.२२.३७।
> **  
॥ २.२.२० ॥**

इदानीम् अविद्यादीनां मिथो हेतुत्वं दूषयति—

**उत्तरोत्पादे च पूर्व-निरोधात् ॥**

नेत्य् अनुवर्तते । क्षण-भङ्ग-वादिनो मन्यन्ते उत्तरस्मिन् क्षणे उत्पद्यमाने पूर्वः क्षणो निरुध्येत इति । उत्तर-क्षण-वर्तिनि कार्ये जायमाने सति पूर्व-क्षण-वर्ति कारणं विनश्यतीति तद्-अर्थः । न चैवम् उरीकुर्वताविद्यादीनां मिथो हेतु-हेतुमद्-भावः शक्यो विधातुं निरुद्धस्य पूर्व-क्षण-वर्तिनो निरुपाख्यत्वेनोत्तर-क्षण-वर्ति-हेतुतानुपपत्तेः । कारणं हि कार्यान्स्यूतं दृष्टम् ॥२०॥

**र्प्च्-** —-

**ह्द्स्-** ६.१६.९।
> **  
॥ २.२.२१ ॥**

असतः सद्-उत्पत्तिं ते मन्यन्ते । नानुपमर्दय प्रादुर्भावाद् इति । तां दूषयति—

**असति प्रतिज्ञोपरोधो यौगपद्यम् अन्यथा ॥**

असत्य् उपादाने चेत् कार्यं तदा स्कन्ध-हेतुका समुदायोत्पत्तिर् इति प्रत्ज्ञा-भङ्गः । सर्वदा सर्वत्र सर्वं चोत्पद्येत उत्पन्नं चासत्, अन्यथोपादानाच् चेत् कार्यं, तर्हि यौगपद्यं कार्य-कारणयोः सहावस्थितिः स्यात् कार्यानुस्यूतस्योपादानत्वात् । तथा च भाव-क्षणिकत्व-मत-भङ्गः । तस्मान् नासतः सद्-उत्पत्तिः ॥२१॥

**र्प्च्-** —-

**ह्द्स्-** ११.१६.११।

**॥ २.२.२२ ॥**

दीप्सयैव घटादेर् निरन्वयं विनाशं मन्यन्ते । तं दूषयति—

**प्रतिसङ्ख्याप्रतिसङ्ख्या-निरोधा प्राप्तिर् अविच्छेदात् ॥**

भावानां धी-पूर्वको ध्वंसः प्रतिसङ्ख्या-निरोधः । तद्-विलक्षणस् त्व् अपर्तिसङ्ख्या-निरोधः । आवरणाभाव-मात्रम् आकाशम् । एतत् त्रयं निरुपख्यं शून्यम् इति यावत् । तद् अन्यत् सर्वं क्षणिकम् । यद् उक्तं—बुद्धि-बोध्यं त्रयाद् अन्यत् संस्कृतं क्षणिकं च इति । तत्राकाशं परत्र निराकरिष्यति । निरोधौ तावन् निराकरोति प्रतिसङ्ख्येति । एतयोर् निरोधयोर् अप्राप्तिर् असम्भवः स्यात् । कुतः ? अविच्छेदात् । सतो निरन्वय-विनाशाभावात् । अवस्थान्तरापत्तिर् एव सतो द्रव्यस्योत्पत्तिर् विनाशश् च । अवस्थाश्रयो द्रव्यं त्व् एकं स्थायीति । न च दीप-नाशस्य निरन्वयत्व-वीक्षणाद् अन्यत्रापि तथास्त्व् इति वाच्यम् अवस्थान्तरापत्तेर् एवान्यत्र नाशत्वे निश्चिते दीपेऽपि तस्या एव तत्त्वेन निश्चेयत्वात् । अनुपलम्भस् त्व् अतिसौक्ष्म्याद् एव । सद्-वस्तुनो निरन्ययश् चेद् विनाशस् तर्हि क्षणान्तरं विश्वं निरूपाख्यं पश्येस् त्वं च न भवेर् न चैवम् अस्ति । तस्माद् अनुपपन्नः सः ॥२२॥

**र्प्च्-** ११.२२.३६-४२।

**ह्द्स्-** १०.८७.३०।

**॥ २.२.२३ ॥**

अथ तद्-अभिमतां मुक्त्ं दूषयति—

**उभयथा च दोषात् ॥**

त्रिषु मण्डूक-प्लुत्या नेत्य् अनुवर्तते । योऽयं संहार-हेतोर् अविद्यादेर् निरोधो बौद्धैर् मोक्षोऽभिमतः, स किं साक्षात् तत्त्व-ज्ञानात् स्यात् स्वयम् एव वा । नाद्यः निर्हेतुक-विनाश-स्वीकार-वैयर्थ्यात् । नेतरः साधनोपदेश-नैरर्थक्याद् इत्य् उभयथापि विचारासहत्वात् तद्-अभिमतो मोक्षोऽपि न सिध्यति ॥२३॥

**र्प्च्-** —-

**ह्द्स्-** ११.११.६, १०.८७.२८, १.८.४२।

**॥ २.२.२४ ॥**

अथाकाशस्य निरूपाख्यत्वं निरस्यते—

**आकाशे चाविशेषात् ॥**

आकाशे या निरूपाख्यताभिमता सा न सम्भवति । कुतः ? अविशेषात् । इह श्येन उत्पततीति प्रतीत्या तत्रापि पृथिव्य्-आदिवद् भाव-रूपत्वात् गन्धादि-गुणानां पृथिव्य्-आदि-वस्त्व्-आश्रयत्व-वीक्षणाच् छब्द-गुणस्याप्य् आकाशो वस्तु-भूत एवाश्रय इत्य् अनुमानाच् च । वायुर् आकाश-संश्रय इति त्वद्-उक्त्य्-असङ्गतेश् च । अपि च आवरणाभाव-मात्रम् आकाशम् इति न शक्यं वक्तुं क्षोदाक्षमत्वात् । तथा हि, न तावत् प्राग्-अभावादि-त्रयम् आकाशः । पृथिव्य्-आदेर् आवरणस्य सत्त्वेन तद्-अप्रतीति-प्रसङ्गात् विश्वं निराकाशं स्यात् । आकाशस्य सत्त्वेन पृथिव्य्-आद्य्-अप्रतीत्-प्रसङ्गाच् च । नाप्य् अन्योन्याभावः तस्य तत्-तद्-आवरण-गतत्वेन तन्-मध्याकाशापर्तीति-प्रसङ्गाद् इति यत् किञ्चिद् एतत् । यत्रावरणाभावस् तद् आकाशम् इति चेत्, तर्हि वस्तु-भूतम् एव तत् आवरणाभावेन विशेषितत्वात् । तस्मात् पृथिव्य्-आदिवद् भाव-भूतम् एवाकाशं, न तु निरुपाख्यम् ॥२४॥

**र्प्च्-** ३.५.३२, ३.२६.३१।

**ह्द्स्-** १२.५.८।

**॥ २.२.२५ ॥**

अथ भावस्य क्षणिकत्वं दूषयति—

**अनुस्मृतेश् च ॥**

पूर्वानुभूत-वस्तु-विषया धीर् अनुस्मृतिः । प्रत्यभिज्ञेति यावत् । समस्तं वस्तु तद् एवेदम् इति पूर्वानुभूतम् अनुसन्धीयतेऽतः क्षणिकत्वं भावस्य न । न च सेयं गङ्गा तद् इदं दीपार्चिर् इतिवत् सादृश्य-निबन्धना, न तु वस्त्व्-ऐक्य-निबन्धना सेति वाच्यम्, सादृश्य-ग्रहीतुर् एकस्य स्थायिनोऽभावेन तद्-अयोगात् । किं च बाह्ये वस्तुनि कदाचित् संशयः स्यात् तद् एवेदं तत्-सदृशं वेति आत्मनि तूपलब्धरि न कदाचित् अन्यानुभूतेऽन्य-स्मृत्य्-असम्भवात् । न च सन्तानैक्यं नियामकं स्थायि-सन्तान-स्वीकारे स एव स्थिर आत्मेति मतान्तरापत्तेः । अस्वीकारेऽन्यस्मृत्य्-असिद्धेः । अपि च किं नाम क्षणिकत्वम् । किं क्षण-सम्बन्धः किं वा क्षणेनैवोत्पत्ति-विनाशौ । न तावद् आद्यः स्थायिनः क्षण-सम्बन्ध-सत्त्वात् । न द्वितीयः प्रत्यक्ष-बोधात् । एतेन दृष्टि-सृष्टिर् अपि निराकृता । अत्राप्य् अर्थान् क्षणिकत्व-स्वीकारात् । तस्मान् न क्षानिको भावः ॥२५॥

**र्प्च्-** ११.२२.५६, ११.२८.१३, ११.२२.४५-४६।

**ह्द्स्-** १०.८५.७

**॥ २.२.२६ ॥**

स्वकीयं पीताद्य्-आकारं ज्ञाने समर्प्य विनष्टोऽप्य् अर्थो ज्ञान-गतेन पीताद्य्-आकारेणानुमीयते । अतोऽर्थ-वैचित्र्य-कृतम् एव ज्ञान-वैचित्र्यम् इति सौत्रान्तिक-मतं दूषयति—

**नासतोऽदृष्टत्वात् ॥**

असतो विनष्टस्य पीताद्य्-अर्थस्य प्टिआदिर् आकारो ज्ञाने न सम्भवति । कुतः ? अदृष्टत्वात् । दृश्हिणि विनष्टे धर्मस्यान्यत्र सम्बन्धादर्शनात् । न चानुमेयो घटादिर् न तु प्रत्यक्ष इति शक्यं भणितुम् । प्रत्यक्षेण जानामीति प्रतीत्यैव तन्-निरासाद् इति सौत्रान्तिकासाधारणो दोषः । तस्मात् प्रत्यक्षो घटादिर् न तु ज्ञान-गतेन तद्-आकारेणानुमीयत इति ॥२६॥

**र्प्च्-** ११.१३.२४।

**ह्द्स्-** ६.१६.५७।

**॥ २.२.२७ ॥**

अथोभय-साधारण-दोषम् आह—

**उदासीनानाम् अपि चैवं सिद्धिः ॥**

एवं भाव-क्षणिकतया असद्-उत्पत्तौ स्वीकृतायाम् उदासीनानाम् उपाय-शून्यानाम् अप्य् उपेय-सिद्धिः स्यात् । क्षण-भङ्ग-वादे भाव-मात्रस्य पर-क्षण-स्थित्य्-अभावादिष्टानिष्टाप्ति-परिहारयोर् लोक-दृष्ट्योर् अहेतुकत्वम् अतोऽनुपायवताम् अपि तत्-प्राप्तिः स्यात् । उपेय-लिप्सुः कश्चिद् अपि कुत्राप्य् उपाये न प्रवर्तेत । स्वर्गाय मोक्षाय वा न कोऽपि प्रयतेत । न चैवम् अस्ति सर्वस्याप्य् उपेयार्थिनः सोपायता तथैवोपेय-लाभश् च प्रतीयते । तस्मात् विश्व-प्रतारार्थम् एतयोः प्रवृत्तिः । यौ किल भाव-भूत-स्कन्ध-हेतुकां समुदायोत्पत्तिं स्वीकृत्यापि पुनर् अभावाद् भावोत्पत्तिम् ऊचतुः क्षणिकानाम् अप्य् आत्मनां स्वर्गापवर्ग-साधनान्य् उपादिदिशतुर् इति तुच्छस् तत्-सिद्धान्तः ॥२७॥

**र्प्च्-** —-

**ह्द्स्-** ११.११.६, ११.२३.५४।

—ओ)०(ओ—


## ४। अभावाधिकरणम्

**॥ २.२.२८ ॥**

तद् एवं वैभाषिके सौत्रान्तिके च निरस्ते विञान-मात्र-वादी योगाचारः प्रत्यवतिष्ठते । बाह्ये वस्तुन्य् अभिनिवेश-मानात् कांश्चिच् छिष्यान् अनुरुध्य बाहार्थ-प्रक्रियेयं सुगतेन रचिता । तस्यां न तस्याशयः, विज्ञान-स्कन्ध-मात्र-तात्पर्यंआत् । तथा हि विज्ञेयो घटाद्य्-अर्थो विज्ञानान् नातिरिच्यते । तस्यैवार्थाकारत्वात् । न चार्थान् विना व्यवहारासिद्धिः तान् विनापि स्व्प्नवत् सिद्धेः । बाह्यार्थास्तित्व-वादिनापि ज्ञानेऽर्थाकारत्वं धर्मोऽवश्यं मन्तव्यम् । कथम् अन्यथा घट-ज्ञानं पट-ज्ञानम् इति व्यवहारोपपत्तिः । तथा च तेनैव तत्-सिद्धौ किम्-अर्थैः ।

ननु कथम् आन्तरं ज्ञानं घट-पर्वताद्य्-आकारकम् ? मैवं, ज्ञानं किल प्रकाशमानम् । निराकारस्य तस्य प्रकाशासम्भवात् साकारम् एव तत् । 

ननु कथम् असति बाह्येऽर्थे धी-वैचित्र्यम् ? वासना-वैचित्र्याद् भवेत् । वासना-हेतुकस्य तद्-वैचित्र्यस्यान्वय-व्यतिरेकाभ्याम् अवधारणात् । ज्ञान-ज्ञेययोः सहोपलम्भ-नियमाद् अपि न ज्ञेयं ज्ञानाद् भिन्नम् । किं तु ज्ञानात्मकम् एवेति । 

इह संशयः—सर्वं ज्ञानात्मकम् इति युज्यते न वेति ? स्वप्नवत् विनाप्य् अर्थान् ज्ञानेनैव व्यवहार-सिद्धेः पृथक् तद्-अङ्गीकारे फलानतिरेकाच् च युज्यत इति प्राप्ते—

**नाभाव उपलब्धेः ॥**

बाह्यार्थस्याभावो न शक्यो वक्तुम् । कुतः ? उपलब्धेः । घटस्य ज्ञानम् इत्य् आदौ ज्ञानान्यस्यार्थस्योपलम्भात् । न चोपलब्धम् अपलपन् ग्राह्य-वाक् प्रेक्षावताम् । न च नाहम्-अर्थं नोपलभे अपि तु ज्ञानान्यं नोपलभे इति वाच्यम् । उपलब्धि-बलेनैव तद्-अन्यतायागले निपातनात् । घटम् अहं जानामीत्य् आदौ ज्ञा-धात्व्-अर्थं सकर्मकं सकर्तृकं च सर्वो लोकः प्रत्येति प्रत्याययति चान्यान् । तेन ज्ञान-मात्रं साधयन् सकलोपहास-हेतुर् इति भिन्नोऽर्थो ज्ञानात् ।

ननु ज्ञानान्यश् चेद् घटादिस् तस्य प्रकाशः कथं ज्ञाने चेत्, तर्हि एकस्मिन् सर्वस्य प्रकाशः स्यात् अन्यत्वाविशेषाद् इति चेन्, न । तद्-भिन्नेऽपि तस्मिन् यत्र विषयताख्यः सम्बन्धस् तयैव नान्यस्येति व्यवस्थानात् । पीत-रक्तादि-विषयक-समूहालम्बनस्य विरुद्ध-नाना-पीनाद्य्-आकारासम्भवाच् च । यत् तु सहोपलम्भ-नियमाद् अर्थो ज्ञानात्मेति तद् असत् साहित्यस्यार्थ-भेद-हेतुकत्वात् । ततश् च तयोस् तन्-नियमो हेतु-फल-भाव-निमित्तो मन्तव्यः । किं च, बाह्यम् अर्थं निरस्यता सौगतेन तस्य पृथक् सत्त्वं स्वीकृतम् । यत्-तद्-अन्तर् ज्ञेयं रूपं तद् बहिर्वद् अवभासते इति तद्-उक्तेः । अन्यथा वत् करणासम्भवः। न हि बन्ध्या-पुत्रवद् इति कश्चिद् आचक्षीत ॥२८॥

**र्प्च्-** ११.१३.२३।

**ह्द्स्-** ११.११.४।

**॥ २.२.२९ ॥**

अथ बाह्यार्थान् विनापि वासना-हेतुकेन ज्ञान-वैचित्र्येण स्वप्ने यथा व्यवहार एवं सर्वं जागरेऽपि स्याद् इति दृष्टान्तेन साधितं दूषयति—

**वैधर्म्याच् च न स्वप्नादिवद् ॥**

च-शब्दोऽवधारणे । स्वप्ने मनोरथे च यथा घटाद्य्-अर्थाकारक-ज्ञान-मात्र-सिद्धो व्यवहारः, तथा जागरेऽपि भवेद् इत्य् एतन् न सम्भवति । कुतः ? वैधर्म्यात् । स्वप्न-जागर-प्राप्तयोर् वस्तुनोर् असाधर्म्याद् एव । स्वप्ने खल्व् अनुभूतं स्मर्यते, जागरे तु प्रत्यक्षेणानुभूयते । स्वप्नोपलब्धं क्षण-द्वय-मात्रेणान्यद् अन्यद् भवति बाधितं च बोधे । जागरोपलब्धं तु वर्ष-शतानन्तरम् अपि तद्-धर्मकम् अबाधितं चेति । किं च, स्वप्नेऽनुभूतं स्मर्यत इति प्रत्युक्ति-मात्रं बोध्यम् । स्व-मतं तु स्व-मात्रानुभाव्यं तावन्-मात्र-समयं वस्तु स्वप्ने परेशः सृजतीति । सन्ध्ये सृष्टिर् आह हि इत्य् आदिना वक्ष्यते ॥२९॥

**र्प्च्-** ११.२८.१५, ३.७.१०।

**ह्द्स्-** ११.१२.३७

**॥ २.२.३० ॥**

यत् तूक्तं विनाप्य् अर्थान् वासना-वैचित्र्याज् ज्ञान-वैचित्र्यम् उपपद्यत इति तन्-निरासायाह—

**न भावोऽनुपलब्धे ॥**

वासनानां भावो न सम्भवति । कुतः ? अनुपलब्धेः । त्वन्-मते बाह्यार्थाप्राप्तेः । अर्थ-मूला किल वासनार्थान्वय-व्यतिरेक-सिद्धा । तव त्व् अर्थानङ्गीकारात् सा न सम्भवेत् ॥३०॥

**र्प्च्-** ११.२६.२३।

**ह्द्स्- **३.२७.४
> **  
॥ २.२.३१ ॥**

किं च, वासना नाम संस्कार-विशेषः । स च स्थिरम् आश्रयं विना न समस्तीत्य् आह—

**क्षणिकत्वाच् च ॥**

नेत्य् अनुवर्तते । वासनाश्रयः स्थिरः पदार्थो नैव तेऽस्ति । कुतः ? क्षणिकत्वात् । प्रवृत्ति-विज्ञानस्यालय-विज्ञानस्य च सर्वस्य क्षणिकत्वाङ्गीकारात् । न हि त्रिकाल-स्थिर-सम्बन्धिनि चेतनेऽसति देश-काल-निमित्त-सापेक्ष-वासनाध्यान-स्मरणादि-व्यवहारः सम्भवेत् । तथा चाश्रयाभावान् न सा तद्-अभावाच् च न तद्-वैचित्र्यम् इति तुच्छो विज्ञान-मात्र-वादः ॥३२॥

**र्प्च्-** ११.१३.३१, ३.२६.३।

**ह्द्स्- **४.२९.७९।

—ओ)०(ओ—


## ५। सर्वथानुपपत्त्य्-अधिकरणम्

**॥ २.२.३२ ॥  
सर्वथानुपपत्तेश् च ॥**

नेत्य् अनुवर्तनीयम् । शून्यम् इति वदन् भावम् भावं भावाभावं वा प्रतिपादयेत् । सर्वथा नाभिमत-सिद्धिः । कुतः ? अनुपपत्तेर् अयुक्तत्वात् । तथा हि । आद्येऽनिष्ठापत्तिः । द्वितीये प्रतिपाद्यितुर् भावस्य तत्-साधनस्य च सत्त्वात् सर्व-शून्यता-हानिः । तृतीये तु विरोधोऽनिष्ठता चेति । किं च येन प्रमाणेन शून्यं साध्यं तस्य शून्यत्वे शून्य-वाद-हानिः तस्य सत्यत्वे सर्व-सत्यता-प्रसङ्गश् चेति दुष्टः शून्य-वादः । एवं मिथो विरुद्ध-त्रिमती-निरूपणाज् जगत्-प्रतारकता बुद्धस्यावसीयते । लोकायतिकादि-मतानि त्व् अतितुच्छत्वाद् भगवता सूत्रकारेण प्रत्याख्यातुं नोट्टङ्कितानीति वेदितव्यम् । एतेन बौद्ध-निरासेन तत्-सदृशो मायी च निरस्तः । क्षणिकत्वम् अनुसृत्य दृष्टि-सृष्टि-वर्णनात् शून्य-वादम् आश्रित्य विवर्त-निरूपणाच् च तस्य तत्-सादृश्यम् ॥३२॥

**र्प्च्- **९.९.४०, १०.८७.२५, १०.१६.३९, १०.१६.३६, ८.३.२२, ८.३.२४,

**ह्द्स्-** १.२.११।
> ****
> **—**ओ)०(ओ**—**


## ६। एकस्मिन्न् असम्भवाधिकरणम्

**॥ २.२.३३ ॥**

अथ जैना दूष्यन्ते । ते मन्यन्ते पदार्थो द्विविधो जीव अजीवश् चेति । तत्र जीवश् चेतनः काय-परिमाणः सावयवः । अजीवः पञ्च-विधः । धर्माधर्म-पुद्गल-कालाकाश-भेदात् । गति-हेतुर् धर्मः । स्थिति-हेतुर् अधर्मश् च व्यापकः । वर्ण-गन्ध-रस-स्पर्शवान् पुद्गलः । स च द्विविधः परमाणुस् तत्-सङ्घातश् च । वाय्व्-अग्नि-जल-पृथिवी-तनु-भुवनादिकः ।

पृथिव्य्-आदि-हेतवः परमाणवो न चतुर्विधाः, किं त्व् एक-स्वभावाः । स्वभाव-परिणामात् तु पृथिव्य्-आदि-रूपो विशेषः । कालस् त्व् अतीतादि-व्यवहार-हेतुर् अणुश् च । आकाशस् त्व् एकोऽनन्त-प्रदेशश् चेति । तद् एवं षड् अमी पदार्था द्रव्य-रूपास् तद्-आत्मकम् इदं जगत् । तेषु चाणु-भिन्नानि पञ्च द्रव्याण्य् अस्तिकाया इत्य् आख्यायन्ते । जीवास्ति-कायो धर्मास्ति-कायोऽधर्मास्ति-कायः पुद्गलास्ति-काय आकासास्ति-काय इति । अस्ति-काय-शब्दोऽनेक-देश-वर्ति-द्रव्य-वाची । जीवस्य मोक्षोपयोगितया बोध्यान् सप्त-पदार्थान् वर्णयन्ति । जीवाजीवास्रव-संवर-निर्जर-बन्ध-मोक्षा इति । तेषु जीवः प्राग्-उक्तो ज्ञानादि-गुणकः । अजीवस् तद्-भोग्य-जातम् । आस्रवत्य् अनेन जीवो विषयेष्व् इत्य् आस्रव इन्द्रिय-सङ्घातः । संवृणोति विवेकादिकम् इति संवरोऽविवेकादिः । निःशेषेण जीर्यत्य् अनेन काम-क्रोधादिर् इति निर्जरः केशोल्लुञ्चन-तप्त-शिलारोहणादिः । कर्माष्टकेनापादितो जन्म-मरण-प्रवाहो बन्धः । 

तद् अष्टकं चैवं—चत्वारि घाति-कर्माणि पाप-विषय-रूपाणि यैर् ज्ञान-दर्शन-वीर्य-सुखानि स्वभाविकान्य् अपि जीवस्य प्रतिहन्यन्ते । चत्वारि त्व् अघाति-कर्माणि पुण्य-विषय-रूपाणि, यैर् देह-संस्थान-तद्-अभिमान-तत्-कृत-सुख-दुःखापेक्षोपेक्षा-सिद्धिः । स्व-शास्त्रोक्त-साधनैस् तद्-अष्टकाद् विमुक्तस्याविर्भूत-स्वाभाविकात्म-रूपस्य जीवस्य सदोर्ध्व-गतिर् अलोकाकाश-स्थितिर् वा मुक्तिः । सम्यग्-ज्ञान-दर्शन-चारित्र्याख्यं रत्न-त्रयं तत्-साधनम् । तान् एतान् पदार्थान् सप्त-भङ्गिना न्यायेनावस्थापयन्ति । स यथा स्याद् अस्ति, स्यान् नास्ति, स्याद् अस्ति च नास्ति च, स्याद् अवक्तव्यः, स्याद् अस्ति चावक्तव्यश् च, स्यान् नास्ति चावक्तव्यश् च, स्याद् अस्ति च नास्ति चावक्तव्यश् चेति । स्याद् इति कथञ्चिद् इत्य् अर्थेऽव्ययम् । सप्तानां नियमानां भङ्गा विद्यने यस्मिन् प्रतिपाद्यतयेति सप्त-भङ्गी । सत्त्वं, असत्त्वं, सद्-असत्त्वं, सद्-असद्-विलक्षणं, सत्त्वे सति तद्-विलक्षणत्वं, असत्त्वे सति तद्-विलक्षणत्वं, सद्-असत्त्वे सति तद्-विलक्षणत्वं, इति वादि-भेदेन पदार्थ-विषयाः सप्त नियमा भवन्ति । तद्-भङ्गार्थम् अयं न्यायः । स च सर्वत्रावश्यकः सर्वस्य पदार्थस्य सत्वासत्त्व-नित्यत्वानित्यत्व-भिन्नत्वाभिन्नत्वादिभिर् धर्मैर् अनैकान्तिकत्वात्। तथा हि यद्य् एकान्ततो वस्त्व् अस्त्य् एव तर्हि सर्वदा प्राप्तस्याप्राप्तत्वात् हेय-हानासम्भवाच् च । अनेकान्त-पक्षे तु कथञ्चित् कदाचित् कुत्रचित् कश्चित् केनचिद् रूपेण सत्त्वे हानोपादान-सम्भवात् । प्रवृत्तिर् निवृत्तिश् चोपपद्येत । द्रव्य-पर्यायात्मकं किल् सर्वं वस्तु । तत्र द्रव्यात्मना सत्त्वादिकम् उपपद्येत । पर्यायात्मना त्व् असत्त्वादिकम् । पर्यायास् तु द्रव्यावस्था-विषयाः । तेषां भावाभावात्मकतया सत्त्वासत्त्वादेर् उत्पत्तिर् इति । इह सन्दिह्यते—आर्हतोक्ता जीवादयः पदार्थास् तथा युज्यन्ते न वेति । सप्त-भङ्गिनो न्यायस्य साधकस्य सत्त्वात् युज्यन्ते इति प्राप्ते परिहरति—

**नैकस्मिन्न् असम्भवात् ॥**

नैते पदार्थास् तेन न्यायेनात्मानम् उपलब्धुं क्षमाः । कुतः ? एकस्मिन्न् इति । एकस्मिन्न् धर्मिणि युगपत् सत्त्वादि-विरुद्ध-धर्म-समावेशायोगाद् एवेत्य् अर्थः । न ह्य् एकं वस्त्व् एकदा शैत्योष्ण्य-भाग् वीक्षते क्वापि । किं च अनेकान्त-पक्षे स्वर्ग-नरक-मोक्षाणां मिथः सङ्कीर्णत्वात् स्वर्गाय नरक-हानाय मोक्षाय च साधन-विधिर् व्यर्थः स्यात् । एवं घटादीनाम् अपि तथात्वाद् उदकार्थी वह्निना प्रवर्तेत गृहार्थी तु वायुना । न च तत्र भेदस्यापि सत्त्वाद् उदकाद्य्-अर्थिनो वह्न्य्-आदितो निवृत्तिर् उपप्दयेतेति वाच्यम् अभेदस्यापि सत्त्वेन प्रवृत्तेर् अप्य् आवश्यकत्वात् । अपि च निर्धार्याः पदार्थाः निर्धार-साधनानि, भङ्गा निर्धारको जीवो निर्धारश् च तत् फलं, सर्वम् एतत् स्याद् अस्तीत्य् आदि विकल्पपन्यासेन सत्त्वासत्त्वादि-धर्मकतया निश्चित-वपुर् भवेद् इति लूता-तन्तुवत् त्रुट्यमानोऽसौ न्यायः । किम् अस्य परीक्षया ॥३३॥

**र्प्च् :** —-

**ह्द्स्-** ६.४.३२।

**॥ २.२.३४ ॥**

अथात्मनो देह-परिमाणत्वं प्रत्याचष्टे—

**एवं चात्माकार्त्स्न्यम् ॥**
> \
यथैकस्मिन् सत्त्वासत्त्वादि-विरुद्ध-धर्म-योगो दोष एवम् आत्मनोऽकार्त्स्न्यं च सः । तथा हि—देह-परिमाणो जीव इति मतम् । तस्य बाल-देह-परिमितस्य युवादि-देहे पर्याप्तिर् न स्यात् । मनुष्य-देह-परिमितस्य तस्यादृष्ट-विशेष-लब्धेक-शरीरे च तथा सर्वाङ्गीण-सुख-दुःखानुपलम्भश् च पुनर् मशक-देहेऽसमावेशश् चेति ॥३४॥

**र्प्च्-** ११.३.३९, १०.५४.४४।

**ह्द्स्- **५.११.१२।

**॥ २.२.३५ ॥  
न च पर्यायाद् अप्य् अविरोधो विकारादिभ्यः ॥**

नन्व् अनन्तावयवस्य जीवस्य बाल-युवादि-देहान् करितुर् अगादि-देहान् वा भजतः क्रमाद् अवयवापगमोपगमाभ्यां वैपरीत्येन च तत्-तद्-देह-परिमितत्वम् अविरुद्धम् इति चेत्, न । कुतः ? विकारादिभ्यः । तथा सति जीवे विकारानित्यता प्रसङ्गात् । कृत-हान्य्-अकृताभ्यां चेति यत् किञ्चिद् एतत् । यत् तु मुक्ति-कालिकेन देहाघटितेन नित्येन परिमाणेन विशिष्टे जीवे न विकारादिर् इति वदन्ति तच् च मन्दम् । तस्य जन्यत्वाजन्यत्व-सत्त्वासत्त्वादि-विकल्पैः स्थैर्यासम्भवात् ॥३५॥

**र्प्च्-** १०.५४.४५-४६।

**ह्द्स्- **११.३.३८

**॥ २.२.३६ ॥**

अथ जैनाभिमतां मुक्तिं दूषयति—

**अन्त्यावस्थितेश् चोभय-नित्यत्वाद् अविशेषात् ॥**

न चेत्य् अनुवर्तते । अन्त्यावस्थितेर् मोक्षावस्थायाश् चाविशेषात् । संसारावस्थातो विशेषाभावान् न युक्तो जैन-सिद्धान्तः । अविशेषः कुतः ? उभयेति । सदोर्ध्व-गतिर् अलोकाकाश-स्थितिश् च मुक्तिर् उक्ता । तयोर् उभयोर् मुक्तित्वेन नित्यत्वाङ्गीकारात् । न हि सदोर्ध्वं गच्छन् निराश्रयतया वा तिष्ठन् कश्चित् सुखी भवति । न च स-देहस्य तथात्वं दुःखाय, न तु निर्देहस्येति वाच्यम् । तद्वयवस्य च देहवद् भारवत्वात् । न च सा सा च नित्येति शक्यं वक्तुं क्रियात्वेन विनाश-ध्रौव्यात् । तस्मात् तुच्छम् एतज् जैन-मतं हास-पाटवम् अवगाहयति लोकान् इति । एतेन विश्वं सद्-असद्-भिन्नम् औपनिषदम् अपि ब्रह्म सर्व-शब्दावाच्यम् इत्य् आदि-विरुद्धं जल्पन् जैन-सखो मायी च दूषितः ॥३६॥

**र्प्च्-** ७.२.१८।

**ह्द्स्- **६.१६.६, ६.१६.९।

—ओ)०(ओ—


## ७। पत्य्-अधिकरणम्

**॥ २.२.३७ ॥**

इदानीं पाशुपतादि-मतानि प्रत्याख्याति । तत्र पाशुपता मन्यन्ते । कारण-कार्य-योग-विधि-दुःखान्ताः पञ्च पदार्थाः पशु-पाशा-विमोक्षणायेश्वरेण पशुपतिनोपदिष्टाः । तत्र पशुपतिः निमित्त-कारणं, महद्-आदि कार्यं, ओङ्कार-पूर्वको ध्यानादिर् योगः, त्रिसवण-स्नानादिर् विधिः, दुःखान्तो मोक्ष इति । एवं गणपतिर् दिनपतिश् चेश्वरो निमित्त-कारणं तस्मात् तस्माच् च प्रकृति-काल-द्वारा विश्व-सृष्टिः तद्-उपासनया तद्-अन्तिकम् उपागतस्य जीवस्य दुःखात्यन्त-निवृत्तिर् मोक्ष इति गाणेशाः सौराश् चाहुः । तत्र संशयः—पाशुपतादि-सिद्धान्तो युक्तो न वेति । घटादि-कर्तृणां कुलालादीनां निमित्तत्वस्यैव दर्शनात् तद्-उक्त-साधनैर् मोक्षस्यापि सम्भवात् युक्त इति प्राप्ते—

**पत्युर् असामञ्जस्यात् ॥**

नेत्य् अनुवर्तते । पत्युः सिद्धान्तो नोपयुज्यते । कुतः ? असामञ्जस्यात् वेद-विरोधात् । वेदः खल्व् एकस्यैव नारायणस्य विश्वैक-हेतुतां तद्-अन्यस्य ब्रह्म-रुद्रादेस् तत्-कार्यताम् अभिधत्ते तद्-अर्पित-वर्णाश्रम-धर्म-ज्ञान-भक्ति-हेतुकं मोक्षं च । तथा ह्य् अथर्वसु पठ्यते—
> तद् आहुर्—एको ह वै नारायण आसीन् न ब्रह्मा नेशानो नापो नाग्नीषोमौ नेमे द्याव्-आपृथिवी न नक्षत्राणि न सूर्यो न चन्द्रमाः । स एकाकी न रमते । तस्य ध्यानान्तः-स्थस्य यज्ञ-स्तोमम् उच्यते । तस्मिन् पुरुषाश् चतुर्दश जायन्ते । एका कन्या । दशेन्द्रियाणि मन एकादशं तेजः । द्वादशोऽहङ्कारः । त्रयोदशकः प्राणः । चतुर्दश आत्मा । पञ्चदशी बुद्धिः । भूतानि पञ्च तन्-मात्राणि । पञ्च महा-भूतानि [महोपनिषत् १] इत्य् आदि ।

तस्य ध्यानान्तस्थस्य ललाटात्र्यक्षः शूलपाणिः पुरुषो जायते बिभ्रच् छ्रियं सत्यं ब्रह्मचर्यं तपो वैराग्यम् इत्य् आदि । तत्र ब्रह्मा चतुर्मुखोऽजायत इत्य् आदि च । तेष्व् एवान्यत्र ।
> अथ पुरुषो ह वै नारायणोऽकामयत प्रजाः सृजेय इत्य् आरभ्य, नारायणाद् ब्रह्मा जायते नारायणाद् रुद्रो जायते नारायणात् प्रजापतिः प्रजायते नारायणाद् इन्द्रो जायते नारायणाद् अष्टौ वसवो जायन्ते नारायणाद् एकादश-रुद्रा जायन्ते नारायणाद् द्वादशादित्या जायन्ते इत्य् आदि । 

ऋक्षु च—
> अहं रुद्रेभिर् वसुभिश् चराम्य् 
> अहम् आदित्यैर् उत विश्वदेवैः । [ऋग्वेद १०.१२५.१]
> यं कामये तं तम् उग्रं कृणोमि 
> तं ब्रह्माणं तम् ऋषिं तं सुमेधाम् ॥ 
> अहं रुद्राय धनुर् आ तनोमि 
> ब्रह्म-द्विषे शरवे हन्तवाउ । 
> अहं जनाय समदं कृणोम्य्
> अहं द्याव् आपृथिवी आविवेश ॥ [ऋग्वेद १०.१२५.६-७] इत्य् आदि ।

अथ यजुःषु तम् एतं वेदान्वचनेन इत्य् आदि । विज्ञाय प्रज्ञां कुर्वीत, आत्मा वा अरे द्रष्टव्यः इत्य् आदि च । स्मृतयोऽपि वेदानुसारिण्योऽसकृद् एतद्-अर्थम् आहुः । ये तु पशुपत्य्-आदयः शब्दाः स्व-वाच्यानां सर्वेशतां सर्व-कारणतां च प्रकाशयन्तः क्वचिद् उपलभ्यन्ते, ते किल नारायणात्मक-तादृश-स्व-वाच्य-वाचिन एव स्युर् उक्त-श्रुत्य्-अविरोधात् । समन्वय-लक्षण-निर्णयाच् चेति सर्वम् अवदातम् ॥३७॥

**र्प्च्-** ४.२.२८-२९।

**ह्द्स्- **१.२.२८-२९।

**॥ २.२.३८ ॥**

अथ वेद-विरोधिनां तेषाम् अनुमानेनैव निमित्त-मात्रेश्वर-कल्पना । अनुमानिके तथा सति लोक-दृष्ट्य्-अनुसारेण सम्बन्धादि-वाच्यम् । तच् च विकल्पासहम् इत्य् आह—

**सम्बन्धानुपपत्तेश् च ॥**

पत्युर् जगत्-कर्तृत्व-सम्बन्धो नोपपद्यते अदेहत्वाद् एव । सदेहस्यैव कुलालादेर् मृदादि-सम्बन्ध-दर्शनात् सम्बन्धोऽनुपपन्नः ॥३८॥

**र्प्च्-** —-

**ह्द्स्- **१.२.३०

**॥ २.२.३९ ॥  
अधिष्ठानानुपपत्तेश् च ॥**

इयम् अप्य् अदेहत्वाद् एव । सदेहो हि कुलालादि-धराद्य्-अधिष्ठानः कार्यं कुर्वन् दृश्यते ॥३९॥

**र्प्च्-** ३.१०.११।

**ह्द्स्- **२.६.३१

**॥ २.२.४० ॥**

नन्व् अदेहस्यैव जीवस्य देहेन्द्रियादि यथाधिष्ठानम् एवं पत्युर् अपि तादृशस्य प्रधानं तत् स्याद् इति चेत्, तत्राह—

**करणवच् चेन् न भोगादिभ्यः ॥**

प्रलये प्रधानम् अस्ति । तच् च करणम् इव क्रियोपकारकम् अधिष्ठाय पतिर् जगत् कुर्याद् इति न शक्यं वक्तुम् । कुतः ? भोगादिभ्यः । करण-स्थानीय-प्रधानोपादान-हानादिना जन्म-मरण-प्राप्त्या सुख-दुःख-भोगान् ईश्वरत्व-प्रसङ्गात् ॥४०॥

**र्प्च्-** १०.८७.२४।

**ह्द्स्-** २.६.३२

**॥ २.२.४१ ॥**

ननु अदृष्टानुरोधेन पत्युः किञ्चिद् देहादिकं कल्प्यम् । दृश्यते ह्य् उग्र-पुण्यो राजा सदेहः साधिष्ठानश् च राष्ट्रस्येश्वरः । न तु तद्-विपरीत इति चेत् तत्र दूषणं दर्शयति—

**अन्तवत्वम् असर्वज्ञता वा ॥**

एवं सति देहादि-सम्बन्ध-घटितम् अन्तवत्त्वं तस्य जीववत् स्यात् असार्वज्ञ्यं च । न हि कर्माधीनस्य सार्वज्ञ्यं युज्यते । तथा चाविनाशी सर्वज्ञश् चेत्य् अभ्युपगम-क्षतिः । न चैवं ब्रह्म-वादे कोऽपि दोषः तस्य श्रुति-मूलत्वात् । दर्शितं चेदं श्रुतेस् तु शब्द-मूलत्वात् इत्य् अत्र । पतीनां स्वातन्त्र्यम् इह निरस्तम् । तदीयत्वेन सत्कारस् त्व् अङ्गीक्रियते । एवं च पाशुपतादि-त्रिमतीपरिहारार्थम् एषा पञ्च-सूत्री परिहार-हेतु-सामान्यात् । अतः पत्युर् इत्य् अविशेषोल्लेखः । तार्किकादि-सम्मतेश्वर-कारणता-निरासार्थं सेत्स्यन्ते ॥४१॥

**र्प्च्-** २.९.३२।

**ह्द्स्- **२.६.३३।
> —ओ)०(ओ—


## ८। उत्पत्त्य्-असम्भवाधिकरणम्

**॥ २.२.४२ ॥**

अथ शक्ति-वादं दूषयति । सार्वज्ञ्य-सत्य-सङ्कल्पादि-गुणवती शक्तिर् एव विश्व-हेतुर् इति शाक्ता मन्यन्ते । तत्-सम्भवेन् न वेति विचिकित्सायां तादृश्या तया विश्व-सृष्ट्य्-अनुपपत्तेः सम्भवेद् इति प्राप्ते प्रत्याचष्टे –

**उत्पत्त्य्-असम्भवात् ॥ **

नेत्य् आकर्षणीयम् । इहापि वेद-विरोधाद् अनुमानेनैव शक्ति-कारणता कल्पनीया । तेन लोक-दृष्ट्यैव युक्तिर् वक्तव्या । ततश् च शक्तिर् विश्व-जनयित्रीति नोपपद्यते । कुतः ? केवलायास् तस्यास् तद्-उत्पत्त्य्-अयोगात् । न हि पुरुषाननुगृहीताभ्यः स्त्रीभ्यः पुत्रादयः सम्भवन्तो वीक्ष्यन्ते लोके । सार्वज्ञ्य्-आदिकं त्व् अप्रेक्षाभिहितं लोकेऽदर्शनात् ॥४२॥

**र्प्च्- **१०.८७.२७।

**ह्द्स्- **२.६.३९।

—ओ)०(ओ—

**॥ २.२.४३ ॥  
न च कर्तुः करणम् ॥ **

एवं सति देहादि-सम्बन्ध-घटितम् अन्तवत्त्वं तस्य जीववत् स्यात् असार्वज्ञं च । न् अहि कर्माधीनस्य सार्वज्ञ्यत्वं युज्यते । तथा चाविनाशी सर्वज्ञश् चेत्य् अभुय्पगम-क्षतिः । न चैवं ब्रह्म-वादे कोऽपि दोषस् तस्य श्रुति-मूलत्वात् । दर्शितं चेदं श्रेतुस् तु शब्द-मूलत्वाद् इत्य् अत्र । पतीनां स्वातन्त्र्यम् इह निरस्तम् । तदीयत्वेन सत्-कारस् त्व् अङ्गीक्रियते । एवं च पाशुपतादि-त्रिमती-परिहारार्थम् एषा पञ्च-सूत्री परिहार-हेतु-सामान्यात् । अतः पत्युर् इत्य् अविशेषोल्लेखः । तार्किकादि-सम्मतेश्वर-कारणता-निरासार्थं सेत्य् अन्ये ॥४१॥

**र्प्च्, ह्द्स् : **१०.८७.२८।
> —ओ)०(ओ—

**॥ २.२.४४ ॥**

ननु पुरुषस्त्य नित्य-ज्ञानेच्छादि-करणम् अस्तीति चेत् तत्राह—

**विज्ञानादि भावे वा तद्-अप्रतिषेधः ॥**

तस्य पुरुषस्य नित्य-ज्ञानेच्छादि-करणम् अस्तीति चेत् तर्हि तद्-अप्रतिषेधो ब्रह्म-वादान्तर्भावः । तत्र तादृशात् पुरुषाद् विश्व-सृष्ट्य्-अङ्गीकारात् ॥४४॥

**र्प्च्- **१.२.११।

**ह्द्स्- **२.६.१।
> —ओ)०(ओ—

**॥ २.२.४५ ॥**

शक्ति-मात्र-कारणता-वादस् तु निःश्रेयस-कामैर् अनारदणीय एवेत्य् उपसंहरति—

**विप्रतिषेधाच् च ॥**

सर्व-श्रुति-स्मृति-युक्ति-विरोधात् तुच्छः शक्ति-वादः । 

श्रुतयः स्मृतयश् चैव युक्तयश् चेश्वरं परम् ।

वदन्ति तद्-विरुद्धं यो वदेत् तस्मान् न चाधमः ॥ [प।पु।] इति हि स्मृतिः ।

च-शब्देनोत्पत्त्य्-असम्भवाद् इति हेतुः समुच्चितः । तद् एवं साङ्ख्यादि-वर्त्मनां दोष-कण्टक-वैशिष्ट्यात् तद्-रहितं वेदान्त-वर्त्मैव श्रेयोऽर्थिभिर् आस्थेयम् इति ॥४५॥

**र्प्च्- **१.५.६।

**ह्द्स्- **१०.८७.५०।

॥ इति श्रीमद्-ब्रह्म-सूत्र-भाष्ये द्वितीयाध्यायस्य द्वितीयः पादः ॥

॥ २.२ ॥

—ओ)०(ओ—

(२.३)

